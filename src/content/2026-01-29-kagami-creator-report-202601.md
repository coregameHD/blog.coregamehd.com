---
title: "Kagami Creator Report (January 2026)"
featuredImage: "https://res.cloudinary.com/kagamiweb/image/upload/v1770123557/blog.coregamehd.com/kagami-creator-report-202601.jpg"
publishDate: "2026-01-29"
publish: true
categories: ["General"]
slug: "kagami-creator-report-202601"
---

Kagami Creator Report (January 2026)
บันทึกแนวคิดการทำคอนเทนต์เพจคางามิ (เดือนมกราคม 2026) 

ทุกสิ้นเดือนหลังจากนี้ผมจะเขียนบันทึกสภาพการณ์ของการทำคอนเทนต์ในเฟซบุ๊ค รวมทั้งบอกเล่าเบื้องหลังว่าผมเจอปัญหาอะไรและจะแก้ปัญหาอย่างไร 

ผมไม่แน่ใจว่ามีคนสนใจมากน้อยแค่ไหน แต่น่าจะเป็นประโยชน์บ้างแหละ อย่างน้อยก็เก็บไว้อ่านคนเดียวก็ได้

.........

ตั้งแต่ช่วงปลายปี 2025 เฟซบุ๊คปรับอัลกอริทึมใหม่ รอบนี้เน้นกลุ่ม (Group) มากเป็นพิเศษ รองลงมาคือโปรไฟล์ส่วนตัว (Profile) ส่วนเพจ (Page) ยังไม่หลุดวงโคจรไปไหน แค่ลด Organic Reach นิดๆ หน่อยๆ เท่านั้นเอง (คำว่านิดหน่อยหมายถึงลดลง 2-3 เท่า อยากจะร้องไห้)

ผมลองสอบถามเพื่อนหลายคน ทุกคนพูดตรงกันหมดว่าอยู่ดีๆ เฟซบุ๊คจะแสดงโพสต์จากกลุ่มที่ไม่เคยติดตามมาก่อนขึ้นมาในฟีด ซึ่งบางทีก็เป็น topic ที่ไม่ได้เกี่ยวข้องและไม่ได้น่าสนใจแม้แต่น้อย เช่น กลุ่มรับจ้างทำการบ้าน กลุ่มป้ายยาสินค้า กลุ่มทาสแมว เป็นต้น 

ตัวผมเองก็เจออยู่บ้าง และบางทีก็เป็นโพสต์อะไรไม่รู้อย่างเช่นรูปอาหารที่กินตอนเที่ยงของใครสักคนที่ไม่เคยกดติดตามและไม่เคยมีปฏิสัมพันธ์ด้วย อัลกอริทึมเฟซบุ๊คเอามาโชว์ให้เห็นทำไม ไม่ได้อยากรับรู้ด้วยเลย

.........

ผมโชคดีที่สร้างกลุ่มไว้ตั้งแต่ 3-4 ปีที่แล้ว บอกตามตรงว่าการสร้างกลุ่มใหม่ในวันนี้ยากกว่าเมื่อก่อนมาก เพราะทุกคนอ่านบทวิเคราะห์แนวโน้มจากที่เดียวกันและคิดเหมือนกันหมด แต่ผมไม่สามารถใช้ความโชคดีให้เกิดเป็น advantage เพราะนโยบายที่ผมตั้งขึ้นมาเองตอนสร้างกลุ่ม

ถ้าลองสังเกตให้ดี แอดมินผู้ก่อตั้งกลุ่มส่วนมากเกือบ 90% จะมีส่วนร่วม engage อย่างเช่นให้ความรู้ คอยตอบคำถาม แก้ปัญหาเบื้องต้น ป้ายยาสินค้า รวมถึงเปิดประเด็นสนทนาหรือคุยเล่นกับสมาชิกกลุ่ม แต่ผมไม่เคยทำอะไรแบบนั้นเพราะมีเพจอยู่แล้ว ถ้าใครอยากคุยด้วยก็แวะมาคุยกันที่เพจได้ แยกฟังก์ชั่นการทำงานชัดเจน

ผมคงไม่เปลี่ยนแนวทางและคงไม่ได้เข้าไปดูแลกลุ่มอะไรมากนัก ปล่อยให้เอไอจัดการกลุ่มต่อไป เรื่องที่จะทำหลังจากนี้คือเปลี่ยนภาพหน้าปกกลุ่มใหม่ อีกทั้งเปิดแบบสำรวจว่ากลุ่มสนทนาประสาคนเล่นเกม Visual Novel ควรเปลี่ยนจากกลุ่มปิด (Private) เป็นกลุ่มเปิดสาธารณะ (Public) หรือไม่ เพราะตอนนี้มีระบบนิรนาม/ไม่ระบุตัวตนให้ใช้งานแล้ว