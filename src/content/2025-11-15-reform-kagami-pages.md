---
title: "โครงการปฏิรูปเพจ Kagami"
featuredImage: "https://res.cloudinary.com/kagamiweb/image/upload/v1763221709/blog.coregamehd.com/reform-kagami-pages.jpg"
publishDate: "2025-11-15"
publish: true
categories: ["General"]
slug: "reform-kagami-pages"
---

ช่วงนี้ผมกำลังปฏิรูปเพจ Kagami ทั้งสองเพจ เป้าหมายคือผมจะย้ายเนื้อหาทั้งหมดไปไว้ในเว็บไซต์ของตัวเองให้เสร็จภายใน 4 ปี เพื่อลดการพึ่งพาแพลตฟอร์มโซเชียลเน็ตเวิร์ค เพราะวันดีคืนดีเพจผมจะโดนแบนเมื่อไหร่ก็ได้

ผมอยากได้ชื่อโครงการเท่ๆ ที่สื่อถึงการเปลี่ยนแปลงอย่างยิ่งใหญ่ หลังจากที่คิดอยู่นานพอสมควร ชื่อที่ถูกใจเป็นพิเศษคือ Kagami Next Generation

วลีนี้มีที่มาจากค่ายเกมหนึ่งที่ช่ำชองเรื่องการทำเกมที่เนื้อหาเข้มข้นลึกซึ้งกินใจจนแฟนคลับยกย่องให้เป็นเกมเทพ แต่ผู้เล่นทั่วไปไม่ค่อยชอบเพราะเครียดเกินไป แม้กระทั่งนักเขียนบทยังบ่นว่าตนเองเค้นสมองเสียจนแทบเป็นบ้า ไม่เอาอีกแล้ว

สุดท้ายทางค่ายเกมเลยปรับทิศทางใหม่ ทำเนื้อหาให้เข้าถึงง่าย เน้นขายความน่ารักของตัวละครเพื่อขยายกลุ่มเป้าหมายให้กว้างขึ้น แล้วก็เติมคำว่า Next Generation ต่อท้ายชื่อค่ายเกม แน่นอนว่าแฟนคลับกลุ่มเดิมไม่ชอบและบ่นกันระนาว แต่ยอดขายเสียงดังกว่า