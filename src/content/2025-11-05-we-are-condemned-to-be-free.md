---
title: "we-are-condemned-to-be-free"
featuredImage: "https://res.cloudinary.com/kagamiweb/image/upload/v1763220122/blog.coregamehd.com/we-are-condemned-to-be-free.jpg"
publishDate: "2025-11-05"
publish: true
categories: ["Thoughts"]
slug: "we-are-condemned-to-be-free"
---

เมื่อวานผมลองแปลเพลงจากเกม The NOexistenceN of you AND me (不/存在的你，和我) บอกตามตรงว่าไม่ค่อยเข้าใจความหมายสักเท่าไหร่ โดยเฉพาะประโยคที่กล่าวซ้ำๆ ในเพลงว่า "We are condemned to be free."

ตามความเข้าใจของผม คำว่าอิสระเสรี (free) หมายถึงการที่คนเราสามารถตัดสินใจกระทำหรือไม่กระทำสิ่งใดสิ่งหนึ่งได้ สามารถเลือกที่จะยอมรับหรือปฏิเสธอะไรก็ได้ทั้งนั้น ด้วยเหตุนี้อิสระเสรีจึงถือเป็นแก่นแท้ที่ทำให้มนุษย์เป็นมนุษย์ และทำให้มนุษย์แตกต่างจากวัตถุอย่างอื่นที่มีอยู่บนโลก

คนเราทุกคนเกิดมาพร้อมกับเสรีภาพ เป็นสิ่งที่ติดตัวมาตั้งแต่กำเนิด ไม่มีใครเลือกที่จะเกิดมาบนโลกนี้โดยที่ไม่มีเสรีภาพได้ ดังนั้นกล่าวอีกนัยหนึ่งก็คือมนุษย์ถูกบีบบังคับ (condemn) ให้มีเสรีภาพ ไม่สามารถไม่เลือกได้ เพราะการเลือกที่จะไม่ทำอะไรเลยก็ถือเป็นการเลือกอย่างหนึ่ง และเมื่อตัดสินใจเลือกอะไรไปแล้วก็ต้องรับผิดชอบและแบกรับภาระนั้นตลอดไปจนกว่าจะสิ้นสุดอายุขัย

ผมไม่แน่ใจว่าเนื้อเรื่องในเกมได้อธิบายเกี่ยวกับประเด็นนี้ไว้หรือไม่ ขอบ่นหน่อย เกมบ้าอะไรไม่มีปุ่ม save กับ load ไม่มีทางเลือกอื่นนอกจากเริ่มเล่นใหม่แล้วกดข้ามไปเรื่อยๆ จนกว่าจะถึงฉากที่ต้องการ