---
title: "Mahou Shoujo no Majo Saiban คือเกมวิชวลโนเวลที่ยอดเยี่ยมที่สุดประจำปี 2025"
featuredImage: "https://res.cloudinary.com/kagamiweb/image/upload/v1767170088/blog.coregamehd.com/best-visual-novel-in-2025.jpg"
publishDate: "2025-12-31"
publish: true
categories: ["Visual Novel"]
slug: "best-visual-novel-in-2025"
---

▍Mahou Shoujo no Majo Saiban คือเกมวิชวลโนเวลที่ยอดเยี่ยมที่สุดประจำปี 2025

ผมเล่นเกมวิชวลโนเวลเฉลี่ยปีละ 15-20 เกม ถ้าเป็นปีที่แล้วผมตอบไม่ได้ว่าเกมไหนดีที่สุด แต่ปีนี้ ค.ศ. 2025 ผมกล้าพูดได้เต็มปากว่า Mahou Shoujo no Majo Saiban (魔法少女ノ魔女裁判) หรือชื่ออังกฤษ Magical Girl Witch Trials คือเกมที่ยอดเยี่ยมที่สุดจนอยากเชิญชวนให้ทุกคนลองเล่น รับรองว่าไม่ผิดหวังแน่นอน

เนื้อเรื่องกล่าวถึงเด็กสาว 13 คนถูกจับมาขังไว้ในคฤหาสถ์ โดยระหว่างที่ทุกคนใช้ชีวิตอยู่ด้วยกันก็เกิดเหตุฆาตกรรมขึ้น บรรดาเด็กสาวจึงต้องสืบสวนว่าใครเป็นคนร้ายกันแน่ พร้อมทั้งสืบหาวิธีหลบหนีออกจากคฤหาสน์รวมถึงปริศนาเร้นลับเกี่ยวกับสาวน้อยเวทมนตร์และแม่มดที่ซ่อนอยู่เบื้องหลัง

จุดเด่นที่แตกต่างจากเกมแนวสืบสวนเกมอื่นคือเกมนี้เป็นศาลแม่มดไม่ใช่ศาลยุติธรรม ดังนั้นการสืบคดีจึงไม่ได้ยึดหลักการ innocent until proven guilty แต่เป็นกล่าวหาว่าใครเป็น "แม่มด" หรือคนร้ายกันแน่ ถ้าทุกคนเชื่อว่าเราเป็นฝ่ายผิด เราก็จะกลายเป็นคนร้ายทั้งๆ ที่เราเป็นฝ่ายถูกและมีหลักฐานพิสูจน์ทุกอย่างได้ ดังนั้นทุกตัวละครจึงพยายามอย่างสุดความสามารถเพื่อโน้มน้าวว่าตัวเองเป็นฝ่ายถูก ส่งผลให้คดีพลิกกลับไปกลับมาได้ตลอดเวลา

————————————
เหตุผลที่ผมคิดว่าเกมนี้เป็นเกมที่ยอดเยี่ยมที่สุดประจำปีนี้ ถ้าให้อธิบายแบบไม่สปอยก็คือ

1. ไม่ใช่เกมที่อ่านอย่างเดียว ผู้เล่นจำเป็นต้องมีส่วนร่วม
ในเกมนี้ผู้เล่นต้องอ่านและวิเคราะห์ว่าใคร-ทำอะไร-ที่ไหน-เมื่อไหร่-อย่างไร มิฉะนั้นจะไขคดีไม่ได้ ซึ่งคดีแรกสุดเผยให้เห็นระบบการเล่นที่เหมือนไปลอกเกม Danganronpa จนหลายคนคิดว่าเป็นแค่เกมก๊อป Danganronpa แต่ถ้าเล่นไปสักระยะหนึ่งจะค้นพบว่าเกมนี้มีเอกลักษณ์ของตัวเองและแตกต่างกันพอสมควร

2. เนื้อเรื่องน่าติดตามและตอนจบที่คาดไม่ถึง
คอนเซปต์หลักของเกมนี้คือสาวน้อยเวทมนตร์ที่มีพลังพิเศษ ส่งผลให้หลักตรรกะเปลี่ยนไปด้วย ยกตัวอย่างเช่นคนปกติไม่สามารถกระโดดข้ามตึกได้ แต่ในโลกของเวทมนตร์อาจจะมีพลังหรือความสามารถพิเศษบางอย่างที่ทำให้กระโดดข้ามตึกได้ ดังนั้นในการสืบสวนคดีจึงต้องตระหนักถึงเรื่องที่เป็นไปไม่ได้นี้ไว้ด้วย ทำให้แต่ละคดีมีความน่าสนใจยิ่งขึ้น นอกจากนี้เมื่อสืบคดีเสร็จผู้เล่นจะได้รับรู้ข้อมูลบางอย่างที่เชื่อมโยงไปสู่บทสรุปในตอนท้ายที่น่าประทับใจอย่างยิ่ง

3. เกมมีความท้าทาย ไม่ง่ายและไม่ยากจนเกินไป
เกมประเภทสืบสวนบางเกมยากมากๆ จนถึงขั้นถ้าไม่ไปอ่านไกด์ไลน์หรือบทสรุปก็ไม่มีทางไขปริศนาได้ แต่เกมนี้สามารถ balance ระดับความยากได้อย่างดีเยี่ยม ถ้าคิดคำตอบไม่ออกก็สามารถตอบมั่วจนกว่าจะตอบถูกได้โดยไม่มีการตัดแต้ม ไม่มีค่าพลังชีวิตอะไรทั้งนั้น ระบบลงโทษผู้เล่นมีเพียงการจับเวลานับถอยหลัง ต่อให้เวลาหมดก็สามารถย้อนกลับไปเริ่มใหม่จากจุดเดิมได้ ดังนั้นคนที่ไม่สันทัดเรื่องสืบคดีก็สามารถ trial and error ลองผิดลองถูกได้เต็มที่

4. ทุกตัวละครมีบทบาทสำคัญ เกลี่ยบททั่วถึง
เกมประเภทสืบสวนจำเป็นต้องใช้ตัวละครเยอะมาก ซึ่งบางเกมมีตัวละครประเภทไม้ประดับหรือไม่ก็ตัวละครใช้แล้วทิ้ง แม้ว่าเกมนี้มีตัวละครหลักมากถึง 13 คน แต่ทุกตัวละครมีบทบาทสำคัญในการขับเคลื่อนเนื้อเรื่อง มีช่วงเวลาได้เฉิดฉายของตัวเอง ดังนั้นผู้เล่นสามารถจดจำทุกตัวละครได้อย่างแน่นอน อีกทั้งไม่ว่าจะอวยตัวละครไหนก็เท่าเทียมกัน (และมีโอกาสตายเหมือนกันทุกคน)

ถ้าให้พูดถึงปัญหาของเกมนี้ก็มีอยู่บ้าง ยกตัวอย่างเช่นแรงจูงใจในการฆ่าของบางตัวละครยังไม่ชัดเจน แต่ปัญหาส่วนมากเป็นเรื่องฝั่ง Technical มากกว่า อย่างเช่นเอนจิ้นเกมที่ optimize ไม่ดีจนกินสเปคคอมค่อนข้างสูง หน้า Save&Load ใช้เวลานาน หรือมีบั๊คร้ายแรงที่ทำให้สืบคดีต่อไม่ได้ ซึ่งปัญหาเหล่านี้ถูกแก้ไขแล้วในภายหลัง

————————————
กล่าวโดยสรุป Mahou Shoujo no Majo Saiban คือเกมแนวสืบสวนที่ยอดเยี่ยมและมีเอกลักษณ์เฉพาะตัวไม่เหมือนใคร ถ้าชอบเกมสไตล์ Danganronpa หรือ Ace Attorney รับรองว่าถูกใจเกมนี้แน่นอน

ไม่ต้องเชื่อผมก็ได้ ดูจากจำนวนภาพ Fanart เป็นข้อพิสูจน์ ผมยังไม่เคยเห็นเกมอะไรที่มีคอมมิวนิตี้ที่แข็งแกร่งและภาพวาดเยอะขนาดนี้มาก่อน แสดงว่าผู้เล่นหลายคนหลงรักเกมนี้อย่างแท้จริงนั่นเอง