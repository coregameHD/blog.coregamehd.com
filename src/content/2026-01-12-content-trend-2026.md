---
title: "เทรนด์การทำคอนเทนต์ปี 2026"
featuredImage: "https://res.cloudinary.com/kagamiweb/image/upload/v1769453341/blog.coregamehd.com/content-trend-2026.jpg"
publishDate: "2026-01-12"
publish: true
categories: ["General"]
slug: "content-trend-2026"
---

อัพเดตเทรนด์การทำคอนเทนต์ปี 2026 สักหน่อยละกัน ในปีนี้ทุกคนถูกบังคับให้มีส่วนเกี่ยวข้องกับเอไอไม่ว่าจะชอบหรือไม่ก็ตาม เอไอเข้ามามีบทบาทในการทำคอนเทนต์อย่างสมบูรณ์แบบ ต่อให้ไม่ใช้เอไอเลยก็โดนเอไอของแพลตฟอร์มตัดสินคุณค่าของคอนเทนต์ที่เราทำอยู่ดี หลีกเลี่ยงไม่ได้

......... 

สำหรับสายปริมาณ ตอนนี้หลายคนใช้ AI และ Automation Tool ครบวงจรตั้งแต่ต้นน้ำยันปลายน้ำช่วยสร้างคอนเทนต์ปริมาณมากในหนึ่งวัน ซึ่งตอนนี้แพลตฟอร์มยังไม่มีกฎระเบียบหรือมาตรการที่ชัดเจน ทำให้คอนเทนต์ที่คุณภาพไม่ค่อยดีเหล่านี้สร้างรายได้เป็นกอบเป็นกำ

อีกสักพักหนึ่งทางแพลตฟอร์มจะจัดระเบียบและสังคายนาคอนเทนต์จำพวกนี้ยกแผง ซึ่งกว่าเวลานั้นจะมาถึงคนที่เป็นนักปั่นบอทมืออาชีพน่าจะเตรียมกอบโกยและหาลู่ทางอื่นเตรียมไว้แล้ว คนที่น่าสงสารที่สุดคือคนที่เข้ามาใหม่เพราะอยากรวยทางลัด อีกสักพักหนึ่งน่าจะโดนปิดกั้นสร้างรายได้หรือไม่ก็โดนปิดแอคเคาท์ไปเลย นอกจากไม่ได้รับเงินแล้วยังขาดทุนจากการไปลงคอร์สเรียนด้วย

.........

สำหรับสายคุณภาพก็ลำบากไม่แพ้กัน ในปีนี้จิตใจผู้คนเปลี่ยนไป ส่งผลให้วิธีการสรรสร้างคอนเทนต์เปลี่ยนตามไปด้วย สิ่งที่เคยทำและประสบความสำเร็จในอดีตอาจใช้ไม่ได้ผลอีกต่อไปแล้ว

ผมยังไม่รู้ว่าโลกจะเดินหน้าไปในทิศทางไหน แต่ถ้าให้คาดเดา คนส่วนมากในสังคมน่าจะกลับไปใฝ่หา "ความไม่สมบูรณ์แบบ" ของมนุษย์ เพราะเอไอพยายามทำให้ทุกอย่างสมมาตร ดีเกินจริง เพอร์เฟคมากเกินไปจนไม่ก่อให้เกิดอารมณ์ร่วม

คอนเทนต์ที่จริงใจ มีความเรียล มีความสมจริง รวมถึงงานโปรดักชั่นแบบบ้านๆ ที่หยิบกล้องมาถ่ายเลยหรือการบอกเล่าโดยไม่อารัมภบทให้มากความจะกลับมาได้รับความนิยมอีกครั้ง รวมทั้งคอนเทนต์ที่มีความจริงแท้ (authenticity) อย่างเช่นการบอกเล่าเรื่องที่เคยทำผิดพลาด การเปิดเผยจุดอ่อน หรือการถ่ายทอดประสบการณ์ชีวิตอย่างตรงไปตรงมาจะกลายเป็นสิ่งที่ทรงคุณค่าอย่างยิ่ง