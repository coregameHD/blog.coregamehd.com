---
title: "รีวิว 12 no Tsuki no Eve"
featuredImage: "https://res.cloudinary.com/kagamiweb/image/upload/v1766844284/blog.coregamehd.com/review-12-no-tsuki-no-eve.jpg"
publishDate: "2025-12-26"
publish: true
categories: ["Visual Novel"]
slug: "review-12-no-tsuki-no-eve"
---

เมื่อวานค่าย Key ประกาศเลื่อนวันวางจำหน่ายเกม anemoi บอกตามตรงว่าเสียใจเล็กน้อย แต่ในขณะเดียวกันก็มีข่าวดีให้ผมชื่นใจ ในที่สุดเกม 12 no Tsuki no Eve เวอร์ชั่นภาษาอังกฤษใกล้วางขายแล้ว

Steam - https://store.steampowered.com/app/1755860

————————————
12 no Tsuki no Eve (ชื่ออังกฤษ: Eve of the 12 Months) บอกเล่าถึงคืนคริสต์มาสอีฟ (วันที่ 24 ธันวาคม) พระเอกได้พบกับเด็กสาวคนหนึ่งที่ไม่เคยเห็นมาก่อน เธอหันมาพูดกับพระเอกว่า "แล้วพบกันใหม่อีกครั้งหนึ่งในอนาคต" พร้อมกับเดินจากไป หลังจากนั้นชะตากรรมของพระเอกก็ไม่เหมือนเดิมอีกต่อไป

จุดเด่นของเกมนี้คืองานโปรดักชั่นคุณภาพสูงกว่าเกมทั่วไปตามท้องตลาดเกินสองร้อยเปอร์เซ็นต์ ทั้งภาพ CG ที่ตราตรึงใจ การเก็บรายละเอียด แสง สี เงา ครบถ้วน ตัวละครกะพริบตาได้และปากขยับตรงกับเสียงพูด ภาพพื้นหลังแบบเลื่อนได้ที่ยาวจนไม่น่าเชื่อ รวมไปถึงรายละเอียดเล็กๆ น้อยๆ อย่างเช่นภาพพื้นหลังหน้าจอหลัก sync ตามเวลาเครื่องคอมพิวเตอร์ของผู้เล่น

สิ่งที่โดดเด่นไม่แพ้กันคือตัวละครมีเสน่ห์และนมใหญ่ตามสไตล์ค่าย minori แม้ดูเหมือนเกมขายความน่ารักของตัวละคร แต่แท้จริงแล้วเกมนี้เป็นเกมเน้นเนื้อเรื่องเป็นหลัก นางเอกแต่ละคนมีปมปัญหาทางจิตใจ ทุกรูทมีธีมหลัก มีคติธรรม มีประเด็นที่เป็นแก่นสาร ถ้าใครชอบเนื้อเรื่องแนวแฟนตาซีสมจริง + เลิฟคอเมดี้ที่พ่วงดราม่าติดมาด้วย น่าจะถูกใจไม่น้อย

ถ้าจะให้ติก็คงเป็นช่วงครึ่งหลังของเกม เนื้อเรื่องปู premise ในช่วงแรกไว้ดีมาก แต่ช่วงครึ่งหลังมีปัญหาบางอย่างที่ไม่สามารถอธิบายได้ ซึ่งผู้เขียนบทเลือกที่จะซุกปัญหาไว้ใต้พรมเสมือนว่าไม่เคยมีประเด็นนี้มาก่อนเลย ถ้าเป็นคนที่จ้องจับผิดแบบผมก็อาจจะขัดใจพอสมควร แต่ถ้าไม่ได้คิดอะไรมากก็ถือว่าเป็นตอนจบที่สนุกและน่าพึงพอใจอย่างยิ่ง