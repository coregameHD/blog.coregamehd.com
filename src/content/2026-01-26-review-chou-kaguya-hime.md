---
title: "ความรู้สึกหลังดูอนิเมะ Chou Kaguya-hime!"
featuredImage: "https://res.cloudinary.com/kagamiweb/image/upload/v1769453786/blog.coregamehd.com/review-chou-kaguya-hime.jpg"
publishDate: "2026-01-26"
publish: true
categories: ["General"]
slug: "review-chou-kaguya-hime"
---

ความรู้สึกหลังดูอนิเมะ Chou Kaguya-hime! (超かぐや姫！)

ชื่ออังกฤษ: Cosmic Princess Kaguya!
ชื่อไทย: เจ้าหญิงกระบอกไม้ไผ่ ในโลกเมตาเวิร์ส

ผมสนใจอนิเมะเรื่องนี้ตั้งแต่ช่วงเปิดตัวปีที่แล้ว แค่เห็นรายชื่อโปรดิวเซอร์ทำเพลงประกอบก็ขนลุกแล้ว ดังนั้นเมื่อถึงวันที่ 22 มกราคม ผมจึงสมัคร Netflix ทันที แต่พึ่งมาค้นพบทีหลังว่ามันเป็นอนิเมะมูฟวี่ยาว 2 ชั่วโมงครึ่ง ไม่ใช่อนิเมะตอนละยี่สิบนาทีรายสัปดาห์ สุดท้ายผมเลยเก็บไว้ดูวันหยุดเสาร์-อาทิตย์ที่ผ่านมาแทน

เนื้อเรื่องเล่าถึงตำนานพื้นบ้านเรื่องเจ้าหญิงคางุยะที่ถูกนำมาตีความใหม่ให้มีความร่วมสมัยยิ่งขึ้น ไม่จำเป็นต้องอ่านนิทานต้นฉบับก็เข้าใจเนื้อเรื่อง เพราะเนื้อเรื่องแหวกขนบธรรมเนียมดั้งเดิมทุกอย่าง ถ้าบอกอะไรมากกว่านี้อาจเป็นการสปอยเนื้อเรื่องได้ ถ้าอยากรู้ต้องลองดูเอง

เรื่องที่ผมประทับใจมากที่สุดคือเพลงประกอบที่มีมากจุใจถึง 10 เพลง ซึ่งเพลงประกอบเกินครึ่งมีเนื้อร้องภาษาไทยด้วย ไม่มีอะไรยอดเยี่ยมไปกว่าการได้ฟังเพลง World is Mine ฉบับภาษาไทยอีกแล้ว ขอชื่นชมทีมงานที่มีส่วนเกี่ยวข้องทุกท่าน

อย่างไรก็ตาม เรื่องที่ผมรู้สึกขัดใจเล็กน้อยคือ pacing การดำเนินเรื่องที่ช้าในช่วงแรกแต่ไปเร่งจนอัดแน่นในช่วงท้าย แทนที่จะได้ดื่มด่ำกับตอนจบที่น่าประทับใจ สิ่งที่อยู่ในหัวผมตอนนั้นคือ "เดี๋ยวก่อนนะ ทำไมมันถึงกลายมาเป็นแบบนี้ได้ เกิดอะไรขึ้น" ถ้าเรียบเรียงเนื้อเรื่องใหม่และอธิบายเหตุการณ์ช่วงสุดท้ายมากขึ้นอาจจะดีกว่านี้ 

แม้กระนั้นก็ต้องชื่นชมผู้กำกับที่สามารถตราตรึงผู้ชมไว้ตลอดระยะเวลา 2 ชั่วโมงครึ่งได้ ไม่มีจังหวะไหนที่คิดว่าน่าเบื่อจนอยากกดข้ามแม้แต่น้อย