---
title: "การบริจาคไม่ใช่การฝากทิ้งของเก่า"
featuredImage: "https://res.cloudinary.com/kagamiweb/image/upload/v1766589413/blog.coregamehd.com/donation-rant.jpg"
publishDate: "2025-12-01"
publish: true
categories: ["General"]
slug: "donation-rant"
---

หมายเหตุ: โพสต์บ่น

วันก่อนผมหาข้าวของเครื่องใช้ในบ้านไปบริจาคช่วยภัยน้ำท่วมภาคใต้ ผมไปรื้อเจอพวกจาน ชาม แก้วน้ำ รวมถึงเสื้อผ้าเพียบเลย บางชิ้นเป็นของฟรีที่ได้แถมมาจากห้าง ไม่เคยใช้งาน พลาสติกยังห่ออยู่ครบถ้วน

ผมแยกของพวกนี้ใส่ไว้ในกล่องลัง ญาติเดินผ่านมาเห็นแล้วตวาดว่าของยังใหม่อยู่เลย เอาไปบริจาคทำไม เสียดาย เก็บไว้ดีกว่า พอผมแย้งว่าของพวกนี้ไม่เคยถูกใช้งานตั้งแต่ปี 2017 แสดงว่าไม่มีใครใช้งานแล้ว ญาติผมก็สวนกลับว่าสักวันหนึ่งต้องได้ใช้แน่นอน แล้วก็หยิบของออกจากลังไปทันที

เรื่องนี้ผมพอยอมรับได้ระดับหนึ่ง (ถึงแม้ว่าไม่อยากยอมรับก็เถอะ) แต่เรื่องที่น่ารังเกียจที่สุดและยอมรับไม่ได้คือกองข้าวของที่ญาติผมจะเอาไปบริจาค ในนั้นมีแต่ของเก่าๆ อย่างเช่นผ้าห่มที่ขาดวิ่น หมอนที่เขรอะฝุ่นและเต็มไปด้วยราขึ้นวงสีน้ำตาล ถ้าไม่บอกก็นึกว่าไปขโมยหมอนมาจากหมาจรจัดข้างถนน น่าสะอิดสะเอียนที่สุด

เขาเข้าใจอะไรผิดหรือเปล่า การบริจาคคือการนำสิ่งของไปให้ผู้อื่นใช้งาน ไม่ใช่การฝากทิ้งของเก่า บ้าไปแล้ว หลังจากนั้นผมก็ด่าชุดใหญ่จนญาติมองหน้ากันไม่ติดเลยมั้ง ไม่รู้ว่าคิดได้หรือยัง