---
title: "เหตุผลการมีอยู่ของ E-Sports"
featuredImage: "https://res.cloudinary.com/kagamiweb/image/upload/v1766589797/blog.coregamehd.com/esports-is-sport.jpg"
publishDate: "2025-12-17"
publish: true
categories: ["Thoughts"]
slug: "esports-is-sport"
---

ข่าวฉาวที่กระฉ่อนทั่วโลกออนไลน์เมื่อวานนี้คือนักกีฬาอีสปอร์ตทีมชาติไทยโกงการแข่งขันเกม ROV ในงาน SEA GAMES 2025 บอกตรงๆ ว่าอับอายขายขี้หน้าอย่างยิ่ง อีกมุมหนึ่งก็ต้องกล่าวโทษทีมงานต้นสังกัดด้วย ปล่อยให้เกิดเหตุการณ์แบบนี้ในเวทีการแข่งขันระดับโลกได้อย่างไร กระบวนการคัดเลือกคนหละหลวมหรือมีการทุจริตภายใน เอาไว้สืบสวนและหามาตรการรับมือกันต่อไป

.........

พอพูดถึงกีฬา เมื่อก่อนผมไม่เข้าใจว่าทำไมถึงต้องประดิษฐ์คำว่า E-Sports ขึ้นมาด้วย จะเรียกว่าเกมหรือการแข่งขันอะไรก็เรียกไป ไม่เห็นมีความจำเป็นต้องใช้คำว่า "กีฬา" เลย จนกระทั่งผมได้เล่นเกมซีรีส์ Project Katana ของค่าย CRYSTALiA ผมก็เลยเข้าใจความหมายของกีฬาในที่สุด

เซ็ตติ้งของเกมซีรีส์นี้เล่าถึงกีฬาที่เรียกว่า จินโด (วิถีแห่งคมดาบ) ซึ่งเป็นการดวลดาบคาตานะแบบ 1 ต่อ 1 โดยผู้เข้าแข่งขันแต่ละคนจะมีอาคมสวรรค์เสริมพลังทางกายภาพ ทำให้เกิดเป็นกระบวนท่าที่หลากหลายไม่ซ้ำกันตามความถนัดของแต่ละคน

.........

ช่วงหนึ่งของเนื้อเรื่องจะเปิดเผยให้เห็นว่าเดิมทีการดวลดาบคือการใช้อาวุธเชือดเฉือนชีวิต เป็นเรื่องของการต่อสู้เอาตัวรอด ความเป็นและความตาย แต่บริษัทยักษ์ใหญ่ร่วมมือกันเปลี่ยนผ่านกระบวนทัศน์ พยายามลดความรุนแรง กำหนดกฎและกติกาที่ชัดเจนจนคนทั่วไปคิดว่าการฟันดาบคือกีฬาแข่งขันประเภทหนึ่ง

เมื่อคนหมู่มากในสังคมให้การยอมรับ จินโดจึงกลายเป็นกีฬาที่มีคนเฝ้าดูอย่างล้นหลาม มีการผลิตดาบรุ่นต่างๆ ออกมามากมาย มีการคิดค้นเทคโนโลยี มีสนามฝึกซ้อม มีโรงเรียนสอนกีฬา ก่อให้เกิดอาชีพใหม่จนกลายเป็นระบบนิเวศสมบูรณ์แบบ สร้างเม็ดเงินมหาศาล

.........

สึบากิ (นางเอกรองที่เด่นกว่านางเอกหลัก) เป็นคนที่ทุ่มเทอย่างหนักเพื่อคว้าชัยชนะ อาคมสวรรค์ของเธอคือการสร้างอาณาเขตป้องกันไว้สำหรับตั้งรับและรอสวนกลับ เธอไม่ใช่คนประเภทบุกเข้าโจมตีก่อน ด้วยเหตุนี้เธอจึงโดนปรามาสว่าเป็นพวกขี้ขลาดที่เอาแต่หลบอยู่หลังกำแพง

"เธอเข้าใจความหมายของคำว่ากีฬาไหม กีฬาก็คือความสนุกเร้าใจยังไงล่ะ ไม่มีใครสนใจจิตวิญญาณแห่งนักรบที่เธอเอาแต่พล่ามอะไรนั่นหรอก"

"ลองฟังเสียงเชียร์ของผู้ชมรอบข้างดูสิ การที่เธอเอาแต่หลบอยู่หลังอาณาเขตป้องกันแบบนี้มันไม่มีความสนุกเลยสักนิด ออกมาซะ เข้ามาฟาดฟันกันเดี๋ยวนี้ ตัดสินให้เห็นดำเห็นแดงกันไปเลย"