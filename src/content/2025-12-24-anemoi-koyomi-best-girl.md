---
title: "นางเอกที่ดีที่สุดในเกม anemoi คือ Koyomi"
featuredImage: "https://res.cloudinary.com/kagamiweb/image/upload/v1766589957/blog.coregamehd.com/anemoi-koyomi-best-girl.jpg"
publishDate: "2025-12-24"
publish: true
categories: ["Visual Novel"]
slug: "anemoi-koyomi-best-girl"
---

ผมบอกเสมอว่าในเกม anemoi ผมชอบตัวละครน้องสาวอย่างริกกะมากที่สุด แต่ถ้ายึดจากเนื้อเรื่องเป็นหลัก ผมชอบโคโยมิมากที่สุด สาเหตุคือ......

MAJOR SPOILER : เปิดเผยเนื้อหาส่วนสำคัญของเกม anemoi เวอร์ชั่นทดลองเล่น
.
.
.
.
.
.
.
.
.
.
.
.
.
.
.
.
.
.
.
.
.
.
.
.
.
.
.
.
.

เกม anemoi ดำเนินเนื้อเรื่องในต่างจังหวัดของญี่ปุ่น ผู้คนในเมืองใช้ชีวิตสโลว์ไลฟ์ ทำอะไรเพี้ยนๆ พิลึกๆ กันทุกคน ซึ่งถือเป็นเรื่องปกติของค่าย Key ที่หลอกให้ผู้เล่นตายใจก่อนในช่วงแรก แล้วค่อยอัดเนื้อหาหนักหน่วงแบบจัดเต็มในภายหลัง

ตอนแรกผมนึกว่าต้องรอเกมเวอร์ชั่นเต็ม เพราะอย่าง Summer Pockets กว่าจะรู้เรื่องราวที่แท้จริงก็ต้องเล่นไปเกือบ 40% ของเนื้อเรื่องทั้งหมด แต่เกม anemoi เปิดเผยให้เห็นตั้งแต่เวอร์ชั่นทดลองเล่นเลยว่าแท้จริงแล้วเซ็ตติ้งในเกมเป็นโลกในช่วงหลังเกิดเหตุภัยภิบัติครั้งใหญ่ (Post-Apocalyptic)

เรื่องที่ Key ช่ำชองคือประโยคที่ดูเหมือนไม่มีอะไรแต่แท้จริงแล้วมีความหมายลึกซึ้ง คำพูดอย่างเช่นตอนนี้สายลมกำลังร่ำไห้อยู่มีความเป็นไปได้ที่จะหมายถึงพายุสุริยะ เนื่องจากเมื่อพายุสุริยะมีความรุนแรงมากขึ้น แนวออโรร่าจะแผ่ขยายตัวกว้างขึ้นและเลื่อนลงมายังพื้นที่ละติจูดต่ำกว่าปกติ จนพระเอกที่อาศัยอยู่ในประเทศญี่ปุ่นสามารถมองเห็นแสงออโรร่าได้

โดยปกติพายุสุริยะทำให้อากาศแปรปรวน แต่ในเกม anemoi มีผลกระทบถึงขั้นสนามแม่เหล็กปั่นป่วนด้วย ผลที่ตามมาคืออุปกรณ์สื่อสารอย่างโทรศัพท์ใช้งานไม่ได้ ยกตัวอย่างเช่นตอนที่พระเอกขี่รถฝ่าพายุเอายาไปส่งให้คุณยายฮิโรมิแต่เดินทางกลับไม่ได้ พระเอกไม่มีช่องทางติดต่อสื่อสารกลับไปยังน้องสาวเลยว่าตอนนี้ปลอดภัยดีไม่ต้องเป็นห่วง

ดังนั้น การส่งจดหมายในโลกของ anemoi จึงไม่ใช่แค่ช่องทางการสื่อสารประเภทหนึ่ง แต่เป็นช่องทางเดียวที่เหลืออยู่ คนที่อุทิศตนเพื่อไปรษณีย์อย่างโคโยมิจึงสมควรได้รับความยกย่องนับถืออย่างมาก