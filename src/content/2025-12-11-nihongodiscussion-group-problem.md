---
title: "ปัญหาของกลุ่มกลุ่มสนทนาภาษาญี่ปุ่นระดับกลาง-สูง"
featuredImage: "https://res.cloudinary.com/kagamiweb/image/upload/v1766589722/blog.coregamehd.com/nihongodiscussion-group-problem.jpg"
publishDate: "2025-12-11"
publish: true
categories: ["General"]
slug: "nihongodiscussion-group-problem"
---

ช่วงหลังสอบ JLPT กลุ่ม[สนทนาภาษาญี่ปุ่นระดับกลาง-สูง (JLPT N1・N2・N3)](https://www.facebook.com/groups/nihongodiscussion) จะครึกครื้นเป็นพิเศษ ในฐานะผู้สร้างกลุ่ม ผมดีใจอย่างยิ่งที่ทุกคนเข้ามาพูดคุยแลกเปลี่ยนความรู้กันในพื้นที่แห่งนี้

พอพูดถึงกลุ่มฯ หนึ่งในปัญหาที่ผมเจอคือบางครั้งก็มีผู้เรียนภาษาญี่ปุ่นระดับต้นเข้ามาถามคำถามในกลุ่ม ซึ่งผมจะอนุโลมให้เฉพาะการปรึกษาแนวทางการเรียนหรือการประกอบอาชีพเท่านั้น ถ้าเป็นคำถามที่หาคำตอบได้ในหนังสือเรียนระดับต้น ผมจำเป็นต้องลบทิ้งเพื่อรักษาเอกภาพของกลุ่มไว้

ผมประหลาดใจว่ามีกลุ่มภาษาญี่ปุ่นระดับต้นเป็นสิบกลุ่มเลย ทำไมผู้เรียนถึงต้องเข้ามาถามคำถามในกลุ่มของผมด้วย ตอนแรกผมนึกว่าคนไม่เห็นหรือไม่ได้อ่านกฎของกลุ่ม แต่พอผมเข้าไปดูกลุ่มเรียนภาษาญี่ปุ่นระดับต้นก็รู้เหตุผลทันที

พอผู้เรียนถามคำถามในกลุ่มระดับต้น คำตอบที่ได้คือ "ผมก็ไม่รู้เหมือนกันครับ" หรือ "ปักหมุด อยากรู้เหมือนกัน" เพราะคนที่อยู่ในกลุ่มก็ไม่ได้เก่งไปกว่ากันสักเท่าไหร่ บางคนยังไม่เริ่มเรียนบทที่หนึ่งด้วยซ้ำ อารมณ์คล้ายกับสะกิดถามเพื่อนที่นั่งข้างๆ ตอนเรียนแคลคูลัสในมหา'ลัย แล้วเพื่อนไม่เคยให้คำตอบอะไรที่เป็นประโยชน์เลย