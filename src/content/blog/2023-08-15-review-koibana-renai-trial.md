---
title: "รีวิว Koibana Ren'ai (Trial ver.)"
featuredImage: "https://res.cloudinary.com/kagamiweb/image/upload/v1746283869/blog.coregamehd.com/review-koibana-renai-trial.jpg"
publishDate: "2023-08-14"
publish: True
categories: ["Visual Novel"]
slug: "review-koibana-renai-trial"
---


สมัยก่อนเกมของ ASa Project เลื่องลือกันว่าเป็นเกมบั่นทอนปัญญา เล่นแล้ว IQ ถดถอย แต่ช่วงหลังทางค่ายเกมเปลี่ยนแนวทางใหม่ คุณภาพสูงขึ้นเรื่อยๆ ซึ่งเกมใหม่ล่าสุดอย่าง Koibana Ren'ai สนุกมาก ไม่ทำให้ผิดหวังเลย

เนื้อเรื่องเล่าถึงเหตุการณ์ควบรวมโรงเรียนหญิงล้วนกับชายล้วนเข้าด้วยกันเป็นสหศึกษา ต่างฝ่ายต่างคิดว่าเป็นโอกาสอันดีที่จะหาแฟน แต่ทว่าความเป็นจริงกลับแตกต่างจากที่คิดไว้อย่างสิ้นเชิง ไม่มีสาวน้อยเหนียมอายกริยางามงด ไม่มีเจ้าชายขี่ม้าขาวอะไรทั้งนั้น

ความสนุกคือพระเอก-นางเอกแต่ละคนไม่เคยมีความรักมาก่อน ไม่รู้ว่าความรักคืออะไร ดังนั้นมโนทัศน์เกี่ยวกับความรักทั้งหมดจึงเป็นไปตามบทสนทนารักๆ ใคร่ๆ ของบรรดาเพื่อนๆ ที่คบหากันเป็นแฟนเรียบร้อยแล้ว ซึ่งแต่ละคู่รักมีนิยามความรักแตกต่างกัน พระเอก-นางเอกจึงตั้งคำถามว่าสิ่งที่เรียกว่าความรักเนี่ยมันคืออะไรกันแน่

เรื่องที่น่าทึ่งคือเกมนี้เกลี่ยบทดีมาก แม้จะมีตัวละครมากถึง 14 คนไม่รวมพระเอก แต่ตัวละครรอง (sub character) ทุกคนเป็นฟันเฟืองสำคัญที่ขับเคลื่อนเนื้อเรื่องไปข้างหน้า ไม่ใช่ตัวประกอบ ไม่ใช่ตัวตบมุกราคาถูกแบบเกมอื่น

---

**เพิ่มเติม:** เกมประกาศชัดเจนว่าน้องสาวไม่มีรูท จีบไม่ได้ ถ้าบอกเป็นบทพูดในเกมอย่างเดียวก็พอรับได้ระดับหนึ่ง แต่เกมนี้เล่นเขียนไว้บนลายเสื้อเลยว่าไม่ใช่นางเอกหลัก อาสะโปรฯไม่คิดจะให้ความหวังกันบ้างเลยเหรอ เศร้า
