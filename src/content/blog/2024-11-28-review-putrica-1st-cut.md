---
title: "รีวิว Putrica 1st.cut : เพราะฉะนั้นฉันถึงจำเป็นต้องตายอย่างหลีกเลี่ยงไม่ได้"
featuredImage: "https://res.cloudinary.com/kagamiweb/image/upload/v1746027494/blog.coregamehd.com/review-putrica-1st-cut.jpg"
publishDate: "2024-11-27"
publish: True
categories: ["Visual Novel"]
slug: "review-putrica-1st-cut"
---


Putrica 1st.cut (プトリカ1st.cut) เป็นเกมเปิดตัวของ Totometori แบรนด์เกม all ages ของอาจารย์ Lucle ที่ยังรักษาคอนเซปต์เกี่ยวกับโศกนาฏกรรมไว้ครบถ้วน แบบเดียวกับสมัยที่ยังเป็นนักเขียนบทประจำค่าย Uguisu Kagura

คำโปรยหลักของเกมนี้คือ "ความเจิดจรัสทำให้ฉันฟั่นเฟือน (煌めきが、私を狂わせる)" ถ้าแปลเป็นภาษาไทยให้เข้าใจง่ายก็คือแมงเม่าบินเข้ากองไฟ เมื่อแมงเม่าที่ไม่รู้อิโหน่อิเหน่พบกับแสงไฟสว่างจ้าอยู่ตรงหน้า แมงเม่าจะบินเข้าหาแสงไฟด้วยความเคลิบเคลิ้มตามสัญชาตญาณทันที

แต่มนุษย์มีสติสัมปชัญญะแตกต่างจากแมงเม่า ถ้าคุณรู้ล่วงหน้าอยู่แล้วว่า "ความเจิดจรัส" ที่อยู่ตรงหน้าไม่ใช่แสงจากดวงจันทร์ แต่เป็นเปลวเพลิงที่นำพามาซึ่งความวอดวาย คุณจะหักห้ามใจตัวเองไว้ได้หรือไม่ ซึ่งเกมเผยให้เห็นถึงความขัดแย้งภายในจิตใจของตัวละครได้ดีเยี่ยม

นอกจากนี้ตัวละครในเรื่องยังต้องปะทะกับสังคมที่บ้าคลั่ง โกลาหล และไร้เหตุผลอีกด้วย แม้เหตุการณ์ในเกมเป็นประวัติศาสตร์ที่เกิดขึ้นจริงเมื่อหนึ่งพันปีที่แล้ว แต่ความโง่เขลาของมนุษย์ไม่มีที่สิ้นสุดและยังฉายวนซ้ำจนถึงทุกวันนี้ จึงทำให้ผู้เล่นรู้สึกมีส่วนร่วม (relate) และเข้าใจการกระทำของตัวละครที่ดูเหมือนไร้เหตุผลได้เป็นอย่างดี

อย่างไรก็ตาม ด้วยเนื้อเรื่องที่สั้นเพียงแค่ 4 ชั่วโมง ทำให้การนำเสนอบางส่วนโดยเฉพาะช่วงแรกของเกมรีบเร่งมากเกินไป อีกทั้งเนื้อเรื่องที่เป็นเส้นตรงและคาดเดาได้ ทำให้เกมขาด impact เมื่อเทียบกับผลงานก่อนหน้าของนักเขียนบท ต้องรอดูต่อไปว่าใน 2nd cut จะมีทีเด็ดอะไรหรือไม่

[https://store.steampowered.com/app/2818450/Putrika_1stcutThe_Reason_She_Must_Perish/](https://store.steampowered.com/app/2818450/Putrika_1stcutThe_Reason_She_Must_Perish/)
