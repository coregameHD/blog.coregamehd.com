---
title: "ระบบในเกมวิชวลโนเวลที่ผมชอบมากที่สุด"
featuredImage: "https://res.cloudinary.com/kagamiweb/image/upload/v1746286295/blog.coregamehd.com/favorite-vn-system.jpg"
publishDate: "2023-05-15"
publish: True
categories: ["Visual Novel"]
slug: "favorite-vn-system"
---


ระบบในเกมวิชวลโนเวลที่ผมชอบมากที่สุดคือเรดไลน์ (Red Line) ของเกมซีรีส์ Uso ค่าย Campus (Haru Uso/Natsu Uso/Aki Uso/Fuyu Uso)

คอนเซปต์หลักของทั้ง 4 เกมคือ "การโกหก" เนื้อเรื่องแต่ละเกมเผยให้เห็นว่าคนเราโกหกเพราะด้วยเหตุผลต่างๆ นานา เช่น ปกป้องตัวเอง ปฏิเสธตัวเอง หลอกตัวเอง หรือปลอบประโลมให้ตัวเองสบายใจขึ้นจนสามารถก้าวข้ามผ่านความชอกช้ำทางด้านจิตใจ

พระเอกมีพลังพิเศษที่เรียกว่าเรดไลน์ (Red Line) สามารถรับรู้ "ความรู้สึกที่แท้จริง" และมองออกว่าใครกำลังพูดโกหกอยู่ พระเอกเห็นว่านางเอกแต่ละคนเก็บซ่อนความกลัดกลุ้มกังวลใจแม้ปากจะบอกว่าไม่เป็นไรก็ตาม พระเอกจึงเข้าไปช่วยเหลือจนปัญหาคลี่คลายและแปรเปลี่ยนเป็นความรู้สึกดีๆ ให้กันและกัน

ความสนุกของเกมซีรีส์นี้คือผู้เล่นก็สามารถรับรู้ได้ว่าใครกำลังพูดโกหกเช่นกัน หากใครพูดโกหก ข้อความจะเปลี่ยนเป็นสีแดงบนหน้าจอของผู้เล่น ซึ่งพูดโกหกกันทั้งเกม โดยเฉพาะอย่างยิ่งบางตัวละครที่เป็นพวกซึนเดเระปากไม่ตรงกับใจ "ฉันไม่ได้ชอบนายแม้แต่น้อย ไม่มีทาง อย่าเข้าใจผิดเชียวนะ!"
