---
title: "ความรู้สึกก่อนเล่นเกม Kunado Kokuki (クナド国記)"
featuredImage: "https://res.cloudinary.com/kagamiweb/image/upload/v1746804810/blog.coregamehd.com/kunado-kokuki-preview.jpg"
publishDate: "2021-08-25"
publish: True
categories: ["Visual Novel"]
slug: "kunado-kokuki-preview"
---


ต้องท้าวความก่อนว่าผมชอบเกมค่าย minori มากที่สุดอันดับหนึ่ง รองลงมาก็คือแพ็คคู่ Amatsutsumi + Aoi Tori จากค่าย Purple Software ที่มีเนื้อหาจัดจ้านและจัดเต็มในหลายๆ มิติ

Kunado Kokuki (クナド国記) เป็นเกมใหม่ล่าสุดจากทาง Purple Software ที่ประกาศออกมาอย่างเงียบๆ แต่ทำให้ผมดีใจจนเผลอตะโกนดังลั่นบ้าน ซึ่งสิ่งที่ทำให้ผมตกตะลึงอย่างยิ่งคือ Mikage เป็นผู้กำกับและเขียนบทเกมนี้

Mikage เป็นผู้กำกับและเขียนบทเกมให้กับค่าย minori รวมถึง Amatsutsumi และ Aoi Tori ของ Purple Software หลังจากที่ไม่ได้เขียนบทมานานเกือบ 4 ปี ฉะนั้นผมจึงคาดหวังกับเกมนี้มากๆ

---

เนื้อเรื่องของเกมนี้กล่าวถึงโลกยุคปัจจุบันที่จู่ๆ โลหะก็มีตัวตน มีสัมปชัญญะขึ้นมาเป็น ghost in the machine (ภาษาญี่ปุ่นใช้คำว่า 鉄鬼) ส่งผลให้วัสดุต่างๆ ที่ประกอบด้วยเหล็กใช้งานไม่ได้ ในที่สุดเทคโนโลยีและวัฒนธรรมต่างๆ ก็ล่มสลาย ผู้คนล้มตายจำนวนมาก

หนึ่งพันปีภายหลัง ในที่สุดก็มีผู้กล้าโค่นล้ม ghost in the machine ได้ ผู้คนไม่ต้องสู้รบอีกต่อไปแล้ว แต่กลับสูญเสีย "เจตจำนงในการดำรงอยู่" เนื่องจากผู้คนในยุคนี้ไม่รู้จักอะไรนอกจากการต่อสู้ พอไม่จำเป็นต้องต่อสู้ก็ไม่รู้ว่าจะมีชีวิตอยู่ไปเพื่ออะไร

พระเอกที่ถูกแช่แข็งตั้งแต่อดีต 1000 ปีที่แล้วก็ตื่นขึ้นมา หน้าที่ของเขาคือฟื้นฟูความรู้และอารยธรรมในอดีต รวมทั้งสอนให้ผู้คนรู้จักกับ "ความหวัง" และ "ความสุข"

---


ธีมหลักของเกมนี้คือ "โลก" ซึ่งคำว่าโลกนั้นไม่ได้หมายถึง "คน" เพียงอย่างเดียว แต่ยังรวม "ประวัติศาสตร์" "เทพนิยาย" "อารยธรรม" และ "เทคโนโลยี" เข้าไปด้วย

นอกจากธีมดังกล่าว เกมนี้ยังมีกลิ่นอายของ Amatsutsumi เต็มๆ คำศัพท์อย่างเช่น "วาจาประกาศิต" หรือโคโตะดามะก็ปรากฎในเกมนี้เช่นกัน

ถ้าผมเล่นไทเค็นบัง (เวอร์ชั่นทดลองเล่น) จบเมื่อไหร่ จะเขียนรีวิวบอกเล่าความรู้สึกอีกรอบ ตอนนี้ขอตัวไปเล่นเกมก่อนนะครับ :D
