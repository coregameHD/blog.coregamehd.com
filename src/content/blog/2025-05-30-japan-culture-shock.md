---
title: "เรื่อง culture shock ตอนไปเที่ยวประเทศญี่ปุ่น"
featuredImage: "https://res.cloudinary.com/kagamiweb/image/upload/v1755266192/blog.coregamehd.com/japan-culture-shock.jpg"
publishDate: "2025-05-30"
publish: true
categories: ["General", "Thoughts"]
slug: "japan-culture-shock"
---

เรื่องที่ผมรู้สึก culture shock มากที่สุดตอนไปเที่ยวประเทศญี่ปุ่นคือการข้ามถนน

การเดินข้ามถนนที่ประเทศไทยไม่มีความปลอดภัยเลยสักนิด ผมต้องหันขวามองรถ หันซ้ายไปดูว่ามีมอเตอร์ไซค์ขับสวนเลนมาหรือเปล่า จากนั้นหันขวาอีกรอบเพื่อเช็คให้แน่ใจว่าไม่มีรถขับออกมาจากซอย

เมื่อมั่นใจว่าถนนโล่งแล้ว ผมต้องรีบวิ่งข้ามถนนให้เร็วที่สุดเพราะคนไทยขับรถกันเร็วมากโดยไม่สนใจว่าเป็นเขตชุมชน ต่อให้เราทำถูกกฎทุกอย่าง ข้ามถนนตรงทางม้าลาย กดสัญญาณไฟคนข้าม(ถ้ามี) ก็ไว้ใจไม่ได้ เพราะสุดท้ายก็ขับรถฝ่าไฟแดงกันอยู่ดี

.........

จนกระทั่งผมไปเที่ยวญี่ปุ่นแล้วเจอซอยเล็กๆ ที่ไม่มีสัญญาณไฟ ผมกำลังจะเดินข้ามถนนแต่เห็นรถผ่านมาพอดี ด้วยความคุ้นชินในฐานะคนไทย ผมเลยหยุดเดินแล้วยืนรอบริเวณริมฟุตบาทเพื่อให้รถขับผ่านไปก่อน

แต่ปรากฏว่าคนขับรถหยุดตรงหน้าทางม้าลายและรอให้ผมเดินข้ามไปก่อน!! มันอาจจะเป็นเรื่องธรรมดาสามัญสำหรับคนญี่ปุ่น แต่ผมตกตะลึงมาก ไม่เคยเจออะไรแบบนี้มาก่อนในชีวิต

.........

หลังจากนั้นผมเลยเฝ้าสังเกตพฤติกรรมการข้ามถนนจนได้ข้อสรุปว่าที่ประเทศญี่ปุ่น "คนใหญ่กว่ารถ" ไม่ใช่ "รถใหญ่กว่าคน" แบบประเทศไทย และที่สำคัญคือไม่มีใครรีบวิ่งแจ้นข้ามถนนเพราะกลัวรถขับชนด้วย

ถ้าประเทศไทยอยากแก้ปัญหานี้ ทุกคนในสังคมต้องมาหาคำตอบร่วมกันว่า "ใครคือเจ้าของถนนกันแน่" รวมทั้งต้องแก้ปัญหาทุกอย่างในระดับรากฐานแบบรื้อใหม่หมดจดทั้งการวางผังเมือง การปลูกฝังจิตสำนึก การอบรมใบขับขี่ รวมถึงกฎหมายที่เกี่ยวข้องอีกด้วย