---
title: "รีวิว Unravel trigger (Archive) ไทเค็นบัง"
featuredImage: "https://res.cloudinary.com/kagamiweb/image/upload/v1746283875/blog.coregamehd.com/review-unravel-trigger-trial.jpg"
publishDate: "2024-01-22"
publish: True
categories: ["Visual Novel"]
slug: "review-unravel-trigger-trial"
---


Unravel trigger (アンラベル・トリガー) เล่าถึงการยืนหยัดต่อสู้เพื่อสันติภาพท่ามกลางสงครามและความขัดแย้งระหว่างสามเผ่าพันธุ์ มนุษย์-แวมไพร์-สัตว์ ในรัฐกันชน (buffer state) ที่เรียกว่าเขตปกครองพิเศษฟรอสต์ ถ้าเปรียบเทียบกับโลกความจริงน่าจะคล้ายคลึงกับฉนวนกาซ่าที่กลายเป็นสมรภูมิรบจนถึงทุกวันนี้

ในภาพรวม เกมนี้มีคุณภาพสูงไม่แพ้ผลงานก่อนหน้าอย่าง Sousaku Kanojo no Ren’ai Koushiki ภาพสวย ตัวละครปากขยับได้ (lip sync) เซ็ตติ้งยิ่งใหญ่อลังการ ตัวละครกว่า 20 คนมีเอกลักษณ์และบทบาทที่ชัดเจน กระจายบทได้ทั่วถึง 

อย่างไรก็ตาม แม้ว่าเนื้อเรื่องโดยรวมสนุกและให้ประสบการณ์ที่น่าพึงพอใจ เกมนี้มีข้อบกพร่องมากเกินกว่าจะกล่าวว่าเป็นเกมที่ดีได้

---

**ประการแรก** นักเขียนบทขาด “กึ๋น” ในการบรรยายสภาพการณ์ ผู้เขียนบทอาจช่ำชองเรื่องเลิฟคอเมดี้ แต่สำหรับฉากต่อสู้ในโลกแฟนตาซีนั้นไม่ใช่แค่ไม่ดี แต่เข้าขั้นห่วยแตกเลยทีเดียว การบอกเล่าฉากต่อสู้ในโลกแฟนตาซีจืดชืด แข็งทื่อ และไร้ชั้นเชิง ไม่ต่างจากวีดีโอสั้นสปอยหนังพ่วงโฆษณาเว็บพนันที่ใช้เสียงสังเคราะห์ จังหวัดจันทบุรี

การเขียนบทบรรยายฉากที่ดีต้องแสดงให้เห็นถึงการตัดสินใจที่เฉียบแหลมของตัวละครในช่วงคับขันเพื่อดึงศักยภาพซ่อนเร้นของตัวละครออกมา แต่ผู้เขียนบทกลับบรรยายบอกเล่าโดยตรงด้วยโทนเสียงราบเรียบแข็งทื่อเหมือนตำราเรียนประวัติศาสตร์คุณภาพต่ำ และซุกปัญหาไว้ใต้พรมด้วยการใช้ภาพ CG ที่ฉูดฉาดเพื่อกลบเกลื่อนปัญหาแทน

**ประการที่สอง** นักเขียนบทยังผละออกจากความเป็นญี่ปุ่นไม่ได้ เซ็ตติ้งของโลกในเกมเป็นประเทศสมมุติ ตัวละครในเรื่องเขียนด้วยอักษรคาตาคานะ แต่พฤติกรรมของตัวละครไม่ต่างจากคนญี่ปุ่นเลย ประเด็นเรื่องใช้ LINE แชทคุยกันอาจพอมองข้ามได้ แต่เรื่องที่ยอมรับไม่ได้คือช่วงหนึ่งของเกม ตัวละครกระฟัดกระเฟียดใส่กันเพราะเรียกนามสกุล+ซังด้วยความห่างเหิน แทนที่จะเรียกชื่อจริงหรือชื่อเล่นด้วยความสนิทสนม อยากบอกให้รู้ว่าคนประเทศอื่นไม่มีมโนทัศน์ (概念) เรื่อง honorifics เข้มข้นแบบคนญี่ปุ่นหรอกนะ

**ประการที่สาม** เกมนี้ใช้ทรัพยากรเครื่องสูงมาก เรื่องขนาดไฟล์ไทเค็นบัง 2.5 GB พอยอมรับได้ระดับหนึ่งเพราะเนื้อหายาว 9 ชั่วโมงครึ่ง แต่เรื่องที่ควรปรับปรุงโดยด่วนคือเกมนี้กินแรมสูงถึง 8.6 GB ใช้ resource ซีพียูสูงจนทำให้พัดลมโน้ตบุ๊คหมุนด้วยความเร็วสูงสุด และซดแบตโน้ตบุ๊คหมดเกลี้ยงภายใน 30 นาที ซึ่งต้นตอทั้งหมดเกิดจากเอนจิ้น Unity ที่ optimize ไว้ไม่ดี หวังว่าเกมเวอร์ชั่นเต็มจะแก้ไขปัญหานี้

---


เมื่อรวมข้อบกพร่องทั้งหมดกับปัจจัยภายนอกอื่นๆ เช่น การตลาดที่น่ารังเกียจ ต้องจ่ายเงินซื้อเวอร์ชั่นพรีเมี่ยมเพื่อปลดล็อคฉาก H ของบางตัวละคร ผมไม่สามารถกล่าวได้ว่าเกมนี้จะเป็นว่าที่ Game of the year ครั้งถัดไป และคงไม่ซื้อเกมเวอร์ชั่นเต็มแน่นอน
