---
title: "First Impression ที่มีต่อเกม anemoi"
featuredImage: "https://res.cloudinary.com/kagamiweb/image/upload/v1755619721/blog.coregamehd.com/anemoi-first-impression.jpg"
publishDate: "2025-08-19"
publish: true
categories: ["Visual Novel"]
slug: "anemoi-first-impression"
---

เมื่อวาน (18 สิงหาคม) ทางค่าย Key เปิดเผยข้อมูลเกี่ยวกับเกม anemoi ผมรู้สึกตื่นเต้นมาก แค่เห็นภาพ Key Visual กับ CG ตัวอย่างก็สัมผัสได้ว่าต้องมีปมปริศนาที่ทำให้ผมหลงรักเกมนี้ได้แน่นอน อยากวาร์ปข้ามเวลาไปวันที่เกมวางขายเดี๋ยวนี้เลย

———————————— 
## เนื้อเรื่อง:

แวบแรกที่เห็นเนื้อเรื่องผมรู้สึกเฉยๆ กับแนวใช้ชีวิตสโลว์ไลฟ์กับบรรดาเด็กสาวในเมืองอันไกลโพ้นทางเหนือ และก็ไม่ได้ถูกใจคอนเซปต์เรื่อง [คำสัญญา] มากเป็นพิเศษ 

แต่ถ้าย้อนกลับไปดูเนื้อเรื่อง ของเกม Summer Pockets ก็จะพบว่าเนื้อเรื่องไม่ได้มีอะไรมากไปกว่าเด็กหนุ่มที่ใช้ชีวิตในเกาะ แต่เกม anemoi มีคีย์เวิร์ดบอกใบ้อย่างเช่นไทม์แคปซูล กระแสลม กังหันลม หรืออะไรทำนองนี้เพียบเลย ดังนั้นเกมนี้ต้องมีอะไรสักอย่างเป็นแก่นสารแน่นอน

———————————— 
## ตัวละคร:

ในแง่ของตัวละคร ผมถูกใจริกกะตั้งแต่แรกเห็น ในใจคิดว่า "Key ทำตัวละครน้องสาวงั้นหรือ ไม่อวยไม่ได้แล้ว" แถมยังเป็นน้องสาวที่เอาอกเอาใจพี่ชาย เห็นด้วยกับพี่ชายอย่างเต็มที่อีกด้วย ได้ค่ะพี่ ใช่เลยท่านพี่ ดีแล้วค่ะพี่ จริงพี่ พี่ว่าไงหนูก็ว่างั้น

แต่ไม่ว่าอย่างไร ชิโรฮะมีหาง เอ้ย สปิก้าเป็นนางเอกหลักแน่นอน แล้วภาพ CG ที่ดูเหมือนการสารภาพรักนั่นมันอะไรกัน เหมือนเกมก่อนหน้าไม่มีผิด

———————————— 
## เพลง OP:

เพลงเปิดรอบนี้มีแอนิเมชั่นบางส่วนด้วย แสดงว่ามีโอกาสสูงมากที่อีก 5 ปีข้างหน้าจะทำเวอร์ชั่นอนิเมะ ไว้ถึงตอนนั้นค่อยว่ากันอีกที

ส่วนตัวผมยังไม่เข้าใจว่าเนื้อเพลงต้องการสื่ออะไรกันแน่ น่าจะแปลผิดหรือตีความผิดด้วย มีคำศัพท์นามธรรมอย่างเช่น [บทเพลงแห่งชีวิต] หรือ [แสงกะพริบจากดวงดาว] ที่น่าจะสื่อถึงเนื้อเรื่องของใครสักคน (สปิก้ามั้ง เดาเอา) 

———————————— 
## ของแถมพิเศษ:

เกม anemoi วางจำหน่ายในราคา 7,700 เยน ซึ่งถือว่าค่อนข้างถูกเมื่อเทียบกับเกมประเภท Full Price ด้วยกันเอง ผมซื้อแน่นอน

ส่วนเวอร์ชั่นแบบ First Press Limited Edition ราคาเพิ่มเป็น 10,780 เยน แต่ได้ภาพวาดพิเศษที่... เอ่อ... ดีงามมาก โดยเฉพาะร้านอนิเมทที่แถมภาพริกกะชุดบันนี่เกิร์ลที่ล้ำหน้านางเอกคนอื่นไปมากโข ยนน. (เยี่ยมแน่นอน)