---
title: "Mano Aloe (魔乃アロエ)"
featuredImage: "https://res.cloudinary.com/kagamiweb/image/upload/v1746804806/blog.coregamehd.com/mano-aloe.jpg"
publishDate: "2020-08-30"
publish: True
categories: ["Thoughts"]
slug: "mano-aloe"
---


ช่วงที่ VTuber เริ่มเป็นกระแสดังไปทั่วโลก ผมเคยคิดเล่นๆ ว่าคงจะดีไม่น้อยถ้าเกม Visual Novel/Eroge เป็นที่รู้จักของคนทั่วไป แต่ในขณะเดียวกัน ในใจลึกๆ ก็คิดอยู่เสมอว่าไม่อยากให้คนรู้จักเกมเอโรเกะมากไปกว่านี้ เพราะจะทำให้สูญเสียบางสิ่งบางอย่างไป

จนกระทั่งวันนี้ ความรู้สึกที่เก็บซ่อนอยู่ในใจนั้นเริ่มชัดเจนขึ้นเรื่อยๆ

ในวันนี้ ไม่ว่าด้วยสาเหตุใดก็ตาม ทางต้นสังกัดได้ประกาศจบการศึกษาของน้องว่านอย่างเป็นทางการ ไม่มีชื่อมาโนะ อะโลเอะ (魔乃アロエ) อยู่ในทำเนียบรุ่นที่ 5 อีกต่อไป

เวอร์ชวลยูทูปเบอร์เป็นพื้นที่เสมือนที่เปิดโอกาสให้ผู้คนแสดงความสามารถโดยไม่เกี่ยงเพศ วัย และรูปร่างหน้าตา เป็นโลกแห่งความฝันที่จุดประกาย สร้างแรงบันดาลใจ และมอบความสุขให้กับผู้คนจำนวนมาก

แต่โลกมายาแห่งนี้ซ้อนทับกับความเป็นจริง เปรียบเสมือนจุดตัดของเส้นสองเส้นที่อยู่บนระนาบเดียวกัน มิอาจแบ่งแยกออกจากกันได้อย่างสมบูรณ์ เมื่อเกิดผลกระทบกับตัวละครเสมือน ย่อมกระทบกับคนที่อยู่ในฉากหลังด้วยเช่นกัน

ใครบางคนได้วาดฝันถึงอนาคตที่เจิดจ้า เปล่งประกายด้วยความสามารถที่แท้จริง แต่แล้วแสงไฟบน "เวที" กลับดับลงอย่างกะทันหัน ทุกสิ่งทุกอย่างไม่มีวันกลับมาเป็นเหมือนเดิมอีกต่อไป คงเหลือไว้เพียงสายสัมพันธ์อันร้าวฉานระหว่างผู้คนหลายกลุ่ม บันทึกไว้ในหน้าหนึ่งของประวัติศาสตร์

การเป็นที่รู้จักของคนหมู่มาก มีราคาที่ต้องจ่าย
……และเป็นสิ่งที่มีราคาแพงเสียด้วย
