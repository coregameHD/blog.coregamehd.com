---
title: "รีวิวเกมวิชวลโนเวลไทย The Picture of Café au lait"
featuredImage: "https://res.cloudinary.com/kagamiweb/image/upload/v1746283868/blog.coregamehd.com/review-the-picture-of-cafe-au-lait.jpg"
publishDate: "2023-07-11"
publish: True
categories: ["Visual Novel"]
slug: "review-the-picture-of-cafe-au-lait"
---


[The Picture of Café au lait](https://store.steampowered.com/app/2414020/The_Picture_of_Caf_au_lait/) เป็นเกมวิชวลโนเวล boy meets girl ระหว่างชายหนุ่มชมรมศิลปะที่หลงเหลืออยู่เพียงคนเดียว กับเด็กสาวรุ่นน้องชมรมบาสเกตบอลที่นิสัยแตกต่างกันคนละขั้ว ทั้งสองคนได้พบเจอกันโดยบังเอิญ เผชิญกับปมปัญหา ร่วมฝ่าฟันอุปสรรคไปด้วยกัน และแปรเปลี่ยนเป็นความรู้สึกดีๆ ให้กันและกัน

คำว่าวิชวลโนเวลประกอบด้วย visual + novel ซึ่งในด้านของ novel (การเล่าเรื่อง) แม้ว่าบทบรรยายบางส่วนเยิ่นเย้อไปบ้าง แต่เนื้อเรื่องในภาพรวมถือว่าสั้นกระชับและชัดเจน บทสรุปของเกมคลี่คลายปริศนาครบถ้วน เช่น ทำไมชมรมศิลปะถึงเหลือพระเอกเพียงคนเดียว งานประกวดวาดภาพมีความหมายอะไร และทำไมเกมถึงชื่อ Café au lait

---

ในแง่มุมของ novel นั้นทำได้ดีเกินความคาดหมาย จบบริบูรณ์ มีสารัตถะ (key message) ให้เป็นข้อคิดกลับไปฝากผู้เล่น แต่ในด้าน visual ยังมีพื้นที่ให้ปรับปรุงอีกพอสมควร

คำว่า visual ไม่ใช่แค่การมองเห็นรูปลักษณ์ภายนอกที่สวยงาม แต่ยังครอบคลุมถึงการรับรู้อีกด้วย ไม่ปฏิเสธว่าภาพ CG เกมนี้น่าดึงดูดและโดดเด่นอย่างยิ่ง (outstanding) ตัวละครแสดงอารมณ์หลากหลาย ทำให้ผู้เล่นเชื่อว่านางเอกมีบุคลิกเช่นนั้นจริง แต่ความสวยงามอย่างเดียวยังไม่ใช่คำตอบ เพราะยังมีปัญหาใหญ่ 2 เรื่อง ได้แก่

.........

ประการแรก การแข่งขันกีฬาบาสเกตบอลที่เป็นจุด climax ของเรื่อง ผู้เล่นบางคนไม่ได้มีความรู้พื้นฐาน (background knowledge) ในกีฬาบาสเกตบอลมากไปกว่าการชู้ตบาสให้ลงห่วง การอธิบายกลยุทธ์การแข่งขันอย่างเช่นตำแหน่งของผู้เล่นแต่ละคนหรือการช่วงชิงจังหวะเพื่อทำคะแนน หากเพิ่มภาพประกอบหรือแผนผังโดยสังเขปจะทำให้ผู้อ่านเข้าใจเนื้อเรื่องและลุ้นระทึกได้ดีกว่าการบรรยายด้วยตัวอักษรเพียงอย่างเดียว

.........

ประการที่สอง การใส่เสียงพากย์เข้ามาในเกมนั้นเป็นดาบสองคม ผู้เล่นแต่ละคนมีมโนทัศน์เกี่ยวกับตัวละครในใจอยู่แล้ว การกำหนดเสียงพากย์ให้กับตัวละครคือการกำหนดกรอบ (shape) ตัวละครให้เป็นไปในทิศทางเดียวกันกับที่ผู้สร้างเกมต้องการโดยปิดกั้นจินตนาการของผู้เล่น ซึ่งถ้าหากพากษ์เสียงได้ไม่ดีมากพอ ผู้เล่นบางส่วนอาจรู้สึกเกลียดตัวละครนั้นไปเลย

เรื่องเสียงพากย์เข้ากับตัวละครหรือไม่นั้นเป็นความชอบส่วนบุคคลที่ถกเถียงกันได้ (debatable) แต่เรื่องที่ปฏิเสธไม่ได้คือคุณภาพของไฟล์เสียงที่ยังไม่ดีเท่าที่ควร ได้ยินเสียงลมแทรกเข้ามาอย่างชัดเจน

จริงอยู่ที่เป็นเกมแจกฟรี ทีมงานอาจจะยอมเข้าเนื้อ เจียดเงินในกระเป๋าสตางค์ของตัวเองเพื่อทำให้ตัวละครมีชีวิตชีวามากขึ้น แต่เรื่องงบประมาณและงานโปรดักชั่นหลังบ้านนั้นเป็น**ปัญหาของผู้สร้างเกม ไม่ใช่ปัญหาที่ผู้เล่นต้องมารับรู้ด้วย** คำว่า "มีดีกว่าไม่มี" กับ "ไม่มีจะดีกว่า" แบ่งแยกด้วยเส้นกั้นบางๆ เท่านั้น

---


กล่าวโดยสรุป The Picture of Café au lait เป็นผลงานเปิดตัวที่ดีมากๆ เหนือความคาดหมาย ด้วยเนื้อเรื่องที่เป็นเส้นตรง ลื่นไหล สั้นกระชับ และจบบริบูรณ์อย่างสวยงาม ผู้เล่นที่ไม่เคยเล่นเกมวิชวลโนเวลมาก่อนก็สนุกเพลิดเพลินได้ และจะสนุกยิ่งขึ้นไปอีกถ้าเคยเผชิญปัญหาที่ใกล้เคียงกับตัวละครในเรื่อง
[

The Picture of Café au lait on Steam

The picture of café au lait is a visual novel game that makes the players feel immersed in story and character. They will experience the story in the game through the first-person perspective of the main character in the story named &quot;Takagi&quot;.

![](https://store.steampowered.com/favicon.ico)STEAM

![](https://cdn.akamai.steamstatic.com/steam/apps/2414020/capsule_616x353.jpg?t&#x3D;1689102286)
](https://store.steampowered.com/app/2414020)https://store.steampowered.com/app/2414020
