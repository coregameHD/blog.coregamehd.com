---
title: "[วิจารณ์ / ความคิดเห็น] 9 -Nine- Yukiiro Yukihana Yukinoato (Episode 4)"
featuredImage: "https://res.cloudinary.com/kagamiweb/image/upload/v1746804800/blog.coregamehd.com/9-yukiiro-review.jpg"
publishDate: "2020-05-02"
publish: True
categories: ["Visual Novel"]
slug: "9-yukiiro-review"
---


(บทความนี้ไม่มีสปอย)

9yukiiro เป็นเกมลำดับที่ 4 จากซีรีส์ 9-nine- ที่นำเสนอเนื้อเรื่องของยูกิ โนอา สาวน้อยผู้รักความยุติธรรม โดยส่วนตัวผมชอบคาแรกเตอร์น้องสาวอย่างโซระมากกว่า ไม่ได้อวยคนนี้

ก่อนที่จะเริ่มเล่น 9yukiiro (EP4) ผมตั้งข้อสงสัยว่าเนื้อเรื่องจะดำเนินไปในทิศทางไหน ในเมื่อภาคก่อนหน้าอย่าง 9haruiro (EP3) เปิดเผยเนื้อหาสำคัญเกือบหมดแล้ว แต่เมื่อเล่นจบ ผมต้องบอกเลยว่า "เกินความคาดหมายอย่างมาก"

---

เนื้อเรื่องในภาคนี้สมกับเป็นปัจฉิมบท เปรียบเสมือนชิ้นส่วนสุดท้ายของจิ๊กซอว์ที่เชื่อมโยงและเรียงร้อยองค์ประกอบต่างๆ ได้อย่างลงตัวโดยที่ไม่มีอะไรค้างคาใจ พฤติกรรมหรือการกระทำบางอย่างของตัวละครในภาคก่อนหน้าที่ดูเหมือนจะไม่มีเหตุผลก็อธิบายเหตุผลรองรับได้อย่างลงตัว

นอกจากเนื้อเรื่องที่สอดคล้องกันแล้ว เกมยังดึงอารมณ์ออกมาได้ดีมากๆ ผู้เล่นจะได้รับประสบการณ์และความรู้สึกประหนึ่งว่าเราเป็นตัวละครในเรื่อง ทำให้เรารู้สึกมีส่วนร่วมกับเนื้อเรื่อง และดื่มด่ำ (immerse) ไปกับมันได้

อีกปัจจัยหนึ่งที่ทำให้เกมซีรีส์ 9-nine- เหนือความคาดหมายคือ "เวลา" เพราะวันวางจำหน่ายของเกมแต่ละภาคจะเว้นช่วงห่างเป็นระยะเวลา 1 ปี เมื่อเราเล่นเกมนี้จะทำให้เราเกิดความรู้สึกคิดถึงอดีตที่หลงลืมไป (nostalgia) และรายละเอียดปลีกย่อยที่ตกหล่นไปแม้ว่าจะเป็นเกมซีรีส์เดิมในเซ็ตติ้งเดิมก็ตาม

---


แม้จะเป็นเกมที่ดี แต่ก็มีจุดบกพร่องอยู่หนึ่งจุดใหญ่ๆ ที่ทำให้ผมยังไม่สามารถยกย่องเกมนี้เป็นคามิเกะหรือเกมเทพได้ นั่นคือ "การเพิกเฉยต่อคอนเซ็ปต์ที่วางแผนไว้"

เดิมทีเกมซีรีส์ 9-nine- เป็นเกมที่วางโครงไว้ว่าเนื้อหาในแต่ละภาคจะเป็นเอกเทศแยกออกจากกัน (independence) สามารถเล่นภาคไหนก่อนก็ได้โดยไม่จำเป็นต้องเล่นผลงานก่อนหน้า แต่ถ้านับตั้งแต่ 9haruiro (EP3) เป็นต้นไป หากไม่เล่นเกมภาคก่อนหน้ามาก่อน ไม่มีทางเข้าใจเนื้อเรื่องอย่างแน่นอน

อีกทั้ง เมื่อพิจารณาจากจุดยืนด้านราคาและการวางโพสิชั่นนิ่งของเกม หากซื้อทั้งหมด 4 ภาคจะคิดเป็นเงิน 3,000 เยน x 4 = 12,000 เยน ซึ่งจัดว่าแพงกว่าเกม Full Price ที่วางขายทั่วไปตามท้องตลาดเสียอีก แต่เนื้อเรื่องยังขาดความล้ำลึกในบางมิติ สวนทางกับราคาที่ต้องจ่ายไป

แม้กระนั้น ผมก็ยังประทับใจและชอบเกมซีรีส์ 9-nine- อยู่ดีครับ

#### ตรงนี้มีสปอย

ผมอึ้งตรงเพลง ED1 มากเลย ตอนแรกนึกว่าหลังเพลงจบจะมีเมนู Restart ให้เล่นตรงเมนูหลัก เล่นตัดกลางคันระหว่างเพลงแบบนี้ ไม่เคยเจอมาก่อน
