---
title: "จัดโต๊ะคอม 2023"
featuredImage: "https://res.cloudinary.com/kagamiweb/image/upload/v1746286292/blog.coregamehd.com/desk-setup-2023.jpg"
publishDate: "2023-01-27"
publish: True
categories: ["General"]
slug: "desk-setup-2023"
---


ช่วงนี้ย้ายมาอยู่คอนโดใกล้ที่ทำงาน เลยถือโอกาสจัดโต๊ะคอมใหม่ยกชุด แม้ว่าจะไม่ได้ครบเครื่อง full options เหมือนอยู่ที่บ้านเพราะพื้นที่ในห้องคอนโดเล็กเท่าแมวดิ้นตาย แต่ก็ใช้งานได้ดีไม่แพ้กัน

อุปกรณ์ทั้งหมดมีดังนี้

### 1. จอคอม: Samsung 34" LS34A650UXEXXT

ปกติที่บ้านใช้จอความละเอียด 4K ขนาด 27" คู่กับจอเล็กๆ แนวตั้งอีก 2 จอ (รวมเป็น 3 จอ) แต่เนื่องจากพื้นที่มีจำกัด เลยเลือกใช้จอแบบ Ultrawide ขนาด 34" จอเดียวแทน
ข้อดีของจอรุ่นนี้คือราคาถูกมาก ช่วง Flash Sale ลดราคาเหลือแค่ 9,xxx บาท แต่ได้ฟีเจอร์ที่ต้องการครบ เสียบสาย USB-C เส้นเดียวก็ชาร์จโน้ตบุ๊ค 90W+ต่อภาพ+ใช้พอร์ต USB-A 3 พอร์ตที่อยู่ด้านหลังจอได้เลย ข้อเสียคือเป็นจอ VA (ไม่ใช่ IPS) และสีเพี้ยน ทำกราฟิกไม่ได้ ต้องเปลี่ยนไปใช้จอแม็คบุ๊คแทน

### 2. คีย์บอร์ด: Logitech MX Mechanical Mini

ผมชอบคีย์บอร์ด Mechanical ไร้สายแบบ Low-profile ขนาด 75% ตอนแรกตั้งใจว่าจะซื้อ Nuphy Air75 เพราะโดนเพื่อนป้ายยา แต่สุดท้ายได้ Logitech รุ่นนี้มาแบบไม่ทันตั้งตัว คีย์แคปอังกฤษล้วนไม่รกสายตา สวิตช์สีแดง (Linear Red) ของ Kailh เท่าที่ใช้งานมารู้สึกว่าเสถียรและดีเลย์น้อยกว่า Keychron ยังไม่เจอปัญหาอะไร

### 3. เมาส์: Logitech Lift Vertical

ถ้าพูดถึงเมาส์สายทำงานคงหนีไม่พ้น Logitech MX Master 3 แต่ผมไม่ชอบเพราะมันหนักเกินไป เมาส์รุ่นนี้น้ำหนักเบากว่าและเล็กกะทัดรัดกว่า 
จุดเด่นของเมาส์รุ่นนี้คือเป็นเมาส์ ergonomic แนวตั้ง ลดอาการปวดข้อมือเวลาใช้นานๆ ได้ ช่วงแรกอาจจะยังไม่ชิน แต่ถ้าใช้ถนัดแล้วจะลืมเมาส์แบบธรรมดาไปเลย

### 4. แผ่นรองโต๊ะ: Liv Desk Pad

แผ่นรองโต๊ะขนาด 80x30 cm ใช้วางเมาส์กับคีย์บอร์ด ใช้อันนี้เพราะเป็นของเก่าที่เคยซื้อมานานแล้ว ราคาประมาณสามร้อยกว่าบาท

### 5. ไมโครโฟน: EPOS B20

ไมโครโฟนสำหรับคุย Discord / Microsoft Team และน่าจะได้ใช้อัดเสียงแคสเกมลงยูทูปในอนาคต ถ้าเป็นไปได้ก็อยากได้ Blue Yeti หรือ HyperX Quadcast แต่สุดท้ายเลือกรุ่นนี้เพราะมีงบแค่ 3,000 บาท และที่บ้านใช้ Audio-Technica ATR2500X อยู่แล้ว

### 6. ปลั๊กไฟ: PowerConneX PXC5PHTNS-TS06UB02 (รุ่นสีน้ำเงิน)

ลงทุนกับคอมพิวเตอร์เกินครึ่งแสน จะใช้ปลั๊กไฟอันละ 99 บาทที่ผ่าน มอก. แค่สายไฟก็กะไรอยู่ ส่วนตัวผมไว้ใจปลั๊กไฟยี่ห้อ Panasonic มากที่สุด แต่ปลั๊กของ Panasonic รูปทรงไม่สวย เลยซื้อ PowerConneX แทนเพราะหน้าตาเหมือนรางปลั๊กตู้เซิร์ฟเวอร์ มีรูเสียบ 6 ช่องบวกกับ USB-A 2.1A อีก 2 ช่องตามความต้องการ ที่สำคัญคืองานเนี้ยบ คุณภาพสูงมาก

ตอนนี้เหลือลำโพงกับเก้าอี้ที่ยังไม่ได้ซื้อ ไว้รอวันเลขเบิ้ล 2/2 ค่อยว่ากันใหม่
