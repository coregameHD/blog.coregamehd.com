---
title: "音痴"
featuredImage: "https://res.cloudinary.com/kagamiweb/image/upload/v1746286294/blog.coregamehd.com/onchi.jpg"
publishDate: "2023-04-23"
publish: True
categories: ["Thoughts"]
slug: "onchi"
---


คำศัพท์ภาษาญี่ปุ่นประจำวันนี้ 音痴 (おんち; onchi)

เดิมที 音痴 หมายถึงคนที่ไม่สามารถแยกแยะโทนเสียงสูงต่ำของดนตรีได้ กล่าวคือไม่มีเซ้นส์ด้านเสียงแม้แต่น้อย

ปัจจุบันคำว่า 音痴 ความหมายกว้างขึ้น สามารถนำไปขยายคำนามเพื่อใช้อธิบายภาวะบกพร่องหรือขาดบางสิ่งบางอย่างได้ เช่น 機械音痴 คนที่ไม่ถูกกับอุปกรณ์กลไกและเทคโนโลยี เอาแต่กดปุ่มมั่วจนเครื่องพัง เป็นต้น

---

ลูซี่ นางเอกหลักใน[เกม orefukachi](https://vndb.org/v44098) เป็นพวก 方向音痴 หรือคนที่หลงทิศทาง เธอได้รับภารกิจให้กำจัดแม่มดแต่ดันหลงทาง เดินทางไปคฤหาสน์แม่มดไม่ถูก กลายเป็นที่ตลกขบขันของทุกคน

อันที่จริงผมเองก็เป็นคนประเภท 方向音痴 หรือคนที่ขาด sense of direction เหมือนกัน ถ้ามีใครสักคนจับผมไปปล่อยในสถานที่ใหม่ที่ไม่คุ้นเคยมาก่อน ผมต้องใช้เวลานานกว่าคนทั่วไปมากๆ กว่าจะหาทางออกมาได้

คนทั่วไปสามารถจินตนาการหรือวาดแผนที่ในหัวได้ แต่ผมไม่สามารถทำแบบนั้นได้ ด้วยเหตุนี้ผมจึงหลงทางในห้างประจำ รวมทั้งจำทางไม่เคยได้ บอกทางก็ไม่ถูก โดนเพื่อนด่าตลอด

โชคดีที่ปัจจุบันมี GPS และโปรแกรมแผนที่นำทางอย่าง Google Maps กรณีเลวร้ายที่สุด ถ้าไม่มีเครื่องมืออะไรติดตัวเลย ผมจะใช้วิธีจดจำรายละเอียดแทนเส้นทาง เช่น ด้านซ้ายเป็นร้านชานมไข่มุก ด้านขวาเป็นธนาคาร เป็นต้น
