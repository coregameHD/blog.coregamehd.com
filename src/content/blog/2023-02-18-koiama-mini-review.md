---
title: "มินิรีวิว Koi ni wa Amae ga Hitsuyou Desu (Hooksoft)"
featuredImage: "https://res.cloudinary.com/kagamiweb/image/upload/v1746286293/blog.coregamehd.com/koiama-mini-review.jpg"
publishDate: "2023-02-18"
publish: True
categories: ["Visual Novel"]
slug: "koiama-mini-review"
---


คอนเซ็ปต์ของเกมค่าย Hooksoft ช่วงหลังน่าสนใจมาก โดยเฉพาะอย่างยิ่งเกมล่าสุด Koi ni wa Amae ga Hitsuyou Desu ไม่ทำให้ผิดหวังเลย

Koiama เป็นเกมที่เปิดโอกาสให้เลือกได้ว่าเราอยากจะเป็นฝ่าย "ออดอ้อน" หรือ "ถูกออดอ้อน" โดยนางเอกแต่ละคนแบ่งออกเป็นสองรูทและมีตอนจบสองแบบ เท่ากับว่าเกมนี้มีทั้งหมด 8 รูทให้เลือก

จุดเด่นของเกมนี้ที่ทำได้ดีกว่า Docchi no i ga Suki Desu ka? คือความหลากหลายของตัวละคร นางเอกทั้ง 4 คนมีบุคลิกและลักษณะนิสัยแตกต่างกันอย่างมาก

1. โอกะ (หัวแดง) เพื่อนสมัยเด็กที่ขี้อาย สื่อสารไม่เก่ง ประหม่าเมื่อเจอคนแปลกหน้า แต่สนิทสนมกับพระเอกเป็นอย่างดี
2. จิวะ (หัวเหลือง) น้องสาวไม่แท้สุดร่าเริง ขี้แกล้ง และรักพี่ชาย(พระเอก) นิสัยคล้ายๆ ฮิโยริใน Hamikuri แถมยังหัวเหลืองเหมือนกันอีก
3. ฮิบานะ (หัวฟ้า) คุณหนูผู้สมบูรณ์แบบเพียบพร้อมที่พระเอกเคยให้ความช่วยเหลือยามคับขัน อยู่คนละโรงเรียนกับพระเอก มีเพื่อนตามเกาะติดแจทำตัวเป็นก้างขวางคอตลอดเวลา
4. มิจิรุ (หัวขาว) สาวออฟฟิศ OL ผู้เปล่าเปลี่ยวใจ รูทนี้พิเศษกว่าคนอื่นตรงที่เป็นเหตุการณ์ 3 ปีภายหลัง พระเอกกำลังเรียนอยู่มหาลัย ไม่ใช่โรงเรียนมัธยมปลายแบบรูทนางเอกคนอื่น

นอกจากตัวละคร สิ่งที่เกมนี้ทำได้ยอดเยี่ยมไม่แพ้กันคือ "การบรรยายอารมณ์ความรู้สึก" ของนางเอกแต่ละคนตอนที่พวกเธอตกหลุมรัก มีครบทั้งความสุข เศร้า เคอะเขิน ประหม่า ตื่นเต้น กลัว ทำตัวไม่ถูก ว้าวุ่นใจ (ภาษาญี่ปุ่นเรียกว่า モヤモヤ)

อยากเล่นเกมเต็มแล้ว เมื่อไหร่จะถึงสิ้นเดือนมีนาคม รอไม่ไหวแล้ว
