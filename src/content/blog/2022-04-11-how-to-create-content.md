---
title: "เคล็ดลับในการทำคอนเทนต์ให้โดดเด่นและแตกต่าง"
featuredImage: "https://res.cloudinary.com/kagamiweb/image/upload/v1746804814/blog.coregamehd.com/how-to-create-content.jpg"
publishDate: "2022-04-11"
publish: True
categories: ["General"]
slug: "how-to-create-content"
---


วันก่อนมีคนถามว่าในเมื่อใครๆ ก็ทำคอนเทนต์ได้ ถ้าพึ่งเริ่มทำคอนเทนต์ตอนนี้จะทำยังไงให้อยู่รอด

จริงอยู่ที่ยุคนี้ปี 2022 มีเจ้าตลาดครองอยู่แทบจะครบทุกวงการ แต่ถ้าถามความคิดเห็นผม ผมคิดว่ายังมีเวทีให้ปลาเล็กปลาน้อยเฉิดฉายอยู่แม้ว่าวาฬยักษ์บังแสงสว่างไปเกือบหมดแล้ว แค่มองหาช่องว่างและ "ทำในสิ่งที่เจ้าใหญ่ๆ ยังไม่ทำกัน" เท่านั้นเอง

จากประสบการณ์ส่วนตัว เคล็ดลับในการทำคอนเทนต์ให้โดดเด่นและแตกต่างจากคนที่ประสบความสำเร็จแล้วก็คือ

---

### 1. ความชัดเจน

มือใหม่ที่หัดทำคอนเทนต์หลายคนมักจะมีความครีเอทีฟ ไอเดียบรรเจิด อยากทำนู่นทำนี่เต็มไปหมด จนทำให้คอนเทนต์ออกมามีลักษณะเหมือน "จับฉ่าย" มั่วไปหมด คนที่ติดตามเราจะสับสนและไม่รู้ว่าเราตั้งใจจะทำอะไร ทำให้เลิกติดตามเราในที่สุด

ถ้าลองสังเกตเพจหรือแชนแนลดังจะพบว่าส่วนมากโฟกัสเพียงแค่เรื่องเดียวเท่านั้น มองดูปุ๊บก็รู้ทันทีว่าเป็นคอนเทนต์เกี่ยวกับอะไร 

ถ้าคนดูไม่สามารถอธิบายเพจหรือแชนแนลของเราได้ในหนึ่งประโยคแสดงว่าเรากำลังทำคอนเทนต์จับฉ่ายอยู่ รีบปรับแนวทางก่อนที่จะสายเกินไป

### 2. ความเชี่ยวชาญในคอนเทนต์

คนเราแต่ละคนมีความรู้และความสามารถที่แตกต่างกัน ยิ่งเรารู้มากเท่าไหร่ ยิ่งทำให้เราสามารถอธิบายเรื่องเหล่านั้นได้ชัดเจนยิ่งขึ้น ลองมองหาช่องว่างหรือรายละเอียดปลีกย่อยที่เจ้าใหญ่ๆ ยังไม่ทำและนำเสนอมันออกมา

ถ้าไม่รู้จะบอกเล่าเรื่องอะไร ลองเล่าเรื่องเกี่ยวกับตัวเองหรือประสบการณ์ที่ตัวเองได้พบเจอก็ได้ จำไว้ว่าคนเราทุกคนมีเรื่องเล่าเสมอ

### 3. ดีไซน์ งานกราฟิก และการออกแบบ

มีคำกล่าวว่าอย่าตัดสินหนังสือที่หน้าปก แต่โลกอินเทอร์เน็ตทุกอย่างไปเร็วมาก ถ้าคอนเทนต์ของเราไม่สะดุดตาก็จะถูกกลืนหายไปในทะเลแห่งข้อมูล

การออกแบบกราฟิกจึงมีความสำคัญไม่แพ้คอนเทนต์ ทั้งสี ลายเส้น ฟอนต์ โลโก้ การจัดวางองค์ประกอบ และงานดีไซน์ต่างๆ จะทำให้เราโดดเด่นและแตกต่างจากคนอื่น แม้ว่าจะพูดเรื่องเดียวกันก็ตาม

ถ้าบอกว่าวันนี้ฉันไปกดเงินที่ตู้เอทีเอ็มสีเขียว ทุกคนรู้ทันทีว่าหมายถึงธนาคารอะไร ฉะนั้นสำหรับมือใหม่แนะนำให้เริ่มที่ "สี" ก่อนเป็นอันดับแรก ลองเลือกสีที่ชอบมาหนึ่งสีแล้วใช้สีนั้นประกอบงานกราฟิกไปตลอด

### 4. เอกลักษณ์

คนเราทุกคนมีเอกลักษณ์เฉพาะตัว การทำคอนเทนต์ก็เช่นกัน ต่อให้เป็นเรื่องเดียวกันก็นำเสนอในมุมมองที่แตกต่างกันได้

ยกตัวอย่างเช่นถ้าหัวข้อคือข้าวไข่เจียว บางคนอาจจะเล่าประวัติของข้าวไข่เจียว บางคนบอกเคล็ดลับในการทอดไข่ให้อร่อย บางคนอาจจะเล่าประสบการณ์ตอนเด็กที่แม่ทำไข่เจียวให้กิน มีคอนเทนต์ให้ทำเป็นร้อยแปดพันเก้ารูปแบบ ไม่มีทางซ้ำกันอยู่แล้ว

---


ฉะนั้น เอกลักษณ์เป็นเหมือนดีเอ็นเอของเรา มันจะต้องมีใครสักคนหนึ่งที่ชอบและอยากติดตามตัวเราในแบบที่เราเป็นอยู่อย่างแน่นอน

จงเชื่อมั่นในตัวเองและทำในสิ่งที่ไม่มีใครบนโลกนี้ลอกเลียนแบบได้กันเถอะ
