---
title: "ปัญหาของฉากลามกในเอโรเกะ"
featuredImage: "https://res.cloudinary.com/kagamiweb/image/upload/v1746286294/blog.coregamehd.com/h-scene-problem.jpg"
publishDate: "2023-04-18"
publish: True
categories: ["Visual Novel"]
slug: "h-scene-problem"
---


การวางโครงเรื่องของเกมวิชวลโนเวลและเอโรเกะแทบไม่มีความแตกต่างจากนิยาย กล่าวคือผู้เขียนบทสามารถทำตามสูตรสำเร็จ 6 ขั้นตอนดังนี้

1. สร้างตัวละครขึ้นมา
2. กำหนดปณิธานหรือความต้องการบางอย่างให้กับตัวละคร
3. สร้างความขัดแย้ง เช่น อุปสรรค ปมปัญหา หรือสิ่งกีดขวางที่รั้งตัวละครไม่ให้เข้าไปถึงความต้องการนั้น
4. บีบคั้นตัวละครด้วยความยากลำบากหรือความผิดพลาดที่ทวีคูณเพิ่มมากขึ้นเรื่อยๆ
5. พาตัวละครออกจากสถานการณ์เคราะห์ซ้ำกรรมซัดด้วยความสามารถของตัวละครเอง
6. ส่งท้ายเนื้อเรื่องด้วยตอนจบ

ถ้าเป็นเรื่องสั้นหรือนิยาย แค่ทำตามสูตรสำเร็จก็สามารถสร้างสรรค์เรื่องราวที่สามารถนำไปใช้งานได้ทันที แต่จุดขายของเอโรเกะที่สำคัญอย่างยิ่งและขาดไม่ได้คือ **"ฉากลามกเรต 18+ สุดสยิวกิ้ว"** แค่ 6 ขั้นตอนยังไม่เพียงพอ ผู้เขียนต้องผสานรวมฉากลามกให้กลมกลืนเป็นส่วนหนึ่งของเนื้อเรื่องให้ได้

ปัญหาที่พบได้บ่อยคือนักเขียนบางคนแต่งเนื้อเรื่องเก่งมาก แต่เขียนฉากลามกไม่เป็น ไม่รู้ว่าจะเอาฉากลามกไปยัดไว้ตรงไหนดี ก็เลยพยายาม **"ฝืน"** แทรกฉากลามกเข้าไปในเนื้อเรื่องจนโครงเรื่องที่วางไว้ตั้งแต่แรกเละไม่มีชิ้นดี

ยกตัวอย่างเช่นเกม[สยายปีกในฟากฟ้าอันกว้างใหญ่](https://vndb.org/v9093) หลังผ่านอุปสรรคนานัปการ ในที่สุดพระเอกและนางเอกก็สร้างเครื่องร่อนสำเร็จและโบยบินได้ตามที่ใฝ่ฝัน พระเอกสารภาพรักกับนางเอกบนท้องฟ้าด้วยถ้อยคำแสนวิเศษ 

แต่พอเครื่องร่อนลงจอดปุ๊บก็ดันกระเหี้ยนกระหือรือ **"จัดหนักจัดเต็ม"** เยี่ยงสัตว์ป่า ฉากสุดลึกซึ้งกินใจเมื่อสิบห้านาทีที่แล้วถูกทำลายจนหมดสิ้น จากเดิมที่พระเอกสารภาพรักอย่างหล่อ ตอนนี้ก็ไม่ต่างอะไรกับไอ้โรคจิตหื่นกระหายเลยแม้แต่น้อย
