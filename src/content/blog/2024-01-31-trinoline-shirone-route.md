---
title: "เกม Trinoline รูท Shirone"
featuredImage: "https://res.cloudinary.com/kagamiweb/image/upload/v1746283875/blog.coregamehd.com/trinoline-shirone-route.jpg"
publishDate: "2024-01-30"
publish: True
categories: ["Visual Novel"]
slug: "trinoline-shirone-route"
---


minori เป็นค่ายเกมโปรดในดวงใจผมตลอดกาล ผมอยากชักชวนให้ทุกคนลองเล่น แต่ปัญหาคือเกมยุคหลังที่แปลภาษาอังกฤษมีแค่ Trinoline ซึ่งดันเป็นเกมที่ห่วยแตกและบัดซบสิ้นดี สาวกเดนตายอย่างผมยังไม่กล้าอวยแม้แต่นิดเดียว

ผู้เขียนบทพยายามเล่าเรื่องจริงจังแต่ไม่จริงจังในการเล่าเรื่อง ตัวอย่างที่เห็นได้ชัดเจนมากคือรูท Shirone ธีมหลักของรูทนี้คือ "ความตาย" ใจความสำคัญคือคนเราตายได้สองรอบ รอบแรกคือร่างกายสูญสลายกลายเป็นอินทรียวัตถุ รอบสองคือหายไปจากความทรงจำของคนที่มีชีวิตอยู่

ชิโรเนะเป็นน้องสาวของพระเอกที่ตายไปแล้ว ซึ่งพระเอกยอมรับความจริงได้และใช้ชีวิตตามปกติ จนกระทั่งวันหนึ่งซาระ เพื่อนสมัยเด็กสุดอัจฉริยะสร้างหุ่นยนต์แอนดรอยด์ที่หน้าตาเหมือนชิโรเนะเป๊ะๆ ไม่มีผิด แถมยังใส่ความทรงจำของชิโรเนะเข้าไปด้วย

หลังผ่านเหตุการณ์สำคัญ พระเอกกับชิโรเนะคบกันในฐานะคู่รัก ทั้งสองคนใช้ชีวิตอย่างมีความสุข แต่ทว่าอายุขัยของมนุษย์มีจำกัด ในไม่ช้าพระเอกก็เสียชีวิตในขณะที่ชิโรเนะที่เป็นหุ่นยนต์ยังคงอยู่ได้ชั่วกัปชั่วกัลป์ ชิโรเนะแสดงเจตจำนงอันแรงกล้าว่าไม่อยากอยู่ตามลำพังชั่วนิรันดร์ เธอจึงตัดสินใจ kaa ตัวตายด้วยการลบความทรงจำทั้งหมดทิ้งไป

ช่วงท้ายของเกมชิโรเนะไปที่หลุมศพของพระเอก เธอรับรู้ว่าตัวเองสูญเสียและกำลังโหยหาสิ่งสำคัญบางอย่าง แต่ก็นึกไม่ออกว่ามันคืออะไรกันแน่ สุดท้ายชิโรเนะต้องกอดกุมความเศร้านี้ต่อไปอีกตลอดกาลโดยที่ไม่มีวันรับรู้สาเหตุที่แท้จริงว่าทำไมกันแน่ เป็นตอนจบที่หวานอมขมกลืน (bittersweet) ตามสไตล์ค่ายมิโนริ

แม้ว่าเนื้อเรื่องในภาพรวมน่าสนใจ แต่การเล่าเรื่องกลับไม่ปะติดปะต่อ มั่วซั่วเหมือนนักเรียนมัธยมโดนครูสั่งให้เขียนเรียงความ 1,000 ตัวอักษรแล้วไม่รู้จะเขียนอะไร เลยก๊อปข้อมูลของเก่ามาแปะรวมกันอิรุงตุงนังไปหมด ถ้าใครอยากเล่นเกมที่ภาพสวยแต่เนื้อเรื่องห่วย ลองเล่นเกมนี้ได้เลย ไม่ผิดหวังแน่นอน
