---
title: "ซื้อโน้ตบุ๊คใหม่ — LG Gram 17 (2023)"
featuredImage: "https://res.cloudinary.com/kagamiweb/image/upload/v1746286295/blog.coregamehd.com/new-laptop-lg-gram-17.jpg"
publishDate: "2023-05-24"
publish: True
categories: ["General"]
slug: "new-laptop-lg-gram-17"
---


เดือนก่อนบริจาคโน้ตบุ๊ค Lenovo ให้ญาติไป ตอนนี้เลยจำเป็นต้องหาเครื่องใหม่มาทดแทนของเก่า ความต้องการคือ

- โน้ตบุ๊คฝั่ง Windows สำหรับใช้งาน 2–4 ปี งบ 4 หมื่นบวกบวก สามารถเพิ่มได้อีกถ้าถูกใจ
- ไม่เอาโน้ตบุ๊คเกมมิ่ง เน้นบางเบา น้ำหนักไม่เกิน 1.5kg แบตอึด เพราะพกพานอกสถานที่บ่อย
- งานประกอบดี วัสดุตัวเครื่องทำจากอะไรก็ได้ที่ไม่ใช่พลาสติก
- หน้าจอ 14" หรือใหญ่กว่า อัตราส่วน 16:10 หรือ 3:2 โดยต้องมีความละเอียดสูงกว่า Full HD (1920x1080)
- มีพอร์ต Thunderbolt หรือ USB-C ที่รองรับ Power Delivery (PD)
- เป็นรุ่นใหม่ที่เปิดตัวในปี 2022 หรือ 2023 เท่านั้น ไม่เอาของเก่าค้างสต๊อก

จาก requirement คงหนีไม่พ้น Ultrabook ที่รองรับมาตรฐาน Intel Evo หลังจากที่ไปเดินเซอร์เวย์แถวฟอร์จูนพระราม 9 พบว่าถูกใจ Asus Zenbook อย่างยิ่ง กำลังจะตัดสินใจซื้อ แต่ดันมาเจอ LG Gram ลดราคาจาก 5 หมื่นกว่าบาทเหลือสี่หมื่นต้นๆ ตรงตามงบ ควักบัตรเครดิตจ่ายเงินทันที

---

### สเปคเครื่อง

LG gram 17” 17Z90R-G.AH55A6

- ซีพียู: Intel Core i5–1340P
- แรม: 16GB LPDDR5 (6000MHz)
- SSD: 512GB M.2 NVMe PCIe Gen 4
- จอ: 17" 16:10 WQXGA (2560 x 1600) IPS DCI-P3 99%
- Windows 11 Home
- ประกัน on-site 2 ปี

ราคาเปิดตัว 52,500 บาท
ราคาหน้าป้ายตามท้องตลาด 49,500 บาท (พฤษภาคม 2023)
ราคาซื้อจริง 40,440 บาท ไม่รวมส่วนลดบัตรเครดิต

---


ถ้ามองเพียงแค่สเปคกระดาษ ไม่สมราคาเลยสักนิด เครื่องราคาตั้งห้าหมื่นบาทควรได้ซีพียูอย่างน้อย Core i7 และ SSD 1TB แต่สิ่งที่เป็น dealbreaker ที่ทำให้ตัดสินใจซื้อคือน้ำหนักเครื่อง

โดยปกติ โน้ตบุ๊คหน้าจอ 17" หนักประมาณ 2.3–2.6kg ไม่รวมที่ชาร์จ แต่ LG Gram รุ่นนี้เป็นโน้ตบุ๊คหน้าจอ 17" ที่เบาที่สุดในโลก น้ำหนักแค่ 1.35kg เท่านั้น ถ้าให้เปรียบเทียบง่ายๆ ก็คือใกล้เคียงกับ Macbook Air และโน้ตบุ๊คจอ 13.3" ทั่วไปที่วางขายตามท้องตลาด บ้าไปแล้ว

ตัวเครื่องทำจากแมกนีเซียมอัลลอย งานประกอบเนี้ยบ แข็งแรงแน่นหนา เปิดฝาเครื่องมือเดียวได้ พอร์ตการเชื่อมต่อครบ ได้ 2 x Thunderbolt4 (USB-C), 2 x USB-A, HDMI, microSD ไม่ต้องพกอแดปเตอร์ หน้าจอ IPS แบบด้านลดแสงสะท้อน แต่สีตรงไม่เพี้ยน คีย์บอร์ดยังไม่ถึงขั้น Thinkpad แต่ก็เด้งรับมือ พิมส์สนุก

เท่าที่ลองใช้งาน 1–2 วัน จุดที่ไม่ชอบคือเครื่องสีดำเป็นรอยนิ้วมือง่าย และไม่สามารถอัพเกรดแรมได้ แต่ดันให้สล็อตใส่ M.2 SSD มา 2 ช่องแทน ถ้าออกแบบให้ใส่แรมเพิ่มได้จะ perfect มาก

First Impression ประทับใจอย่างยิ่ง เอาไว้อีก 3 เดือนข้างหน้าจะรีวิวแบบเจาะลึกและบอกเล่าถึงปัญหาที่พบ เท่าที่รู้ตอนนี้คือถูกใจมาก กลับไปใช้โน้ตบุ๊คจอเล็กไม่ได้แล้ว
