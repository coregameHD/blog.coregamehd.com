---
title: "รีวิว everlasting flowers (sprite)"
featuredImage: "https://res.cloudinary.com/kagamiweb/image/upload/v1746027494/blog.coregamehd.com/review-everlasting-flowers.jpg"
publishDate: "2024-09-30"
publish: True
categories: ["Visual Novel"]
slug: "review-everlasting-flowers"
---


TL;DR ไม่ใช่เกมแนวยูริ

Everlasting flowers เป็นเกมวิชวลโนเวลสั้นๆ ประมาณ 4-6 ชั่วโมงจาก sprite เนื้อเรื่องบอกเล่าถึงการเติบโตของเด็กผู้หญิงสองคนที่ทุกข์ทรมานและบอบช้ำทางด้านจิตใจ ทั้งสองคนต้องเผชิญหน้ากับปมปัญหา ข้ามผ่านอุปสรรค และเปลี่ยนแปลงตัวเองเป็นคนใหม่ที่แข็งแกร่งยิ่งขึ้น

จุดเด่นของเกมนี้คือวิธีการนำเสนอ เกมนี้มีภาพ CG เว่อร์วังอลังการเกินกว่ามาตรฐานมากๆ ทั้งด้านปริมาณและคุณภาพ แค่สิบนาทีแรกของเกมก็มีภาพมากกว่า 30 ภาพแล้ว อีกทั้งมุมกล้องเหมือนหลุดออกมาจากภาพยนตร์ แตกต่างจากเกมอื่นที่วางขายตามท้องตลาด เรียกได้ว่าสามารถกด Auto แล้วนอนพิงโซฟาได้เลย

ในด้านของตัวละคร เกมนี้มีทั้งหมด 5 ตัวละคร ซึ่งเกมจะเน้นไปที่ตัวละครหลัก 2 คน ได้แก่ มินะ เด็กสาวสายมืดมนที่สูญเสียความเชื่อมั่นในการใช้ชีวิตในสังคมจนเอาแต่หมกตัวอยู่ในห้อง และรัน สาวแกลร่าเริงบ้านรวยที่ถูกพ่อแม่กดดันจนไม่ได้ใช้ชีวิตในแบบที่ตัวเองต้องการ ทั้งสองคนมีลักษณะนิสัยรวมถึงวิธีการมองโลกที่แตกต่างกันอย่างมากจนเหมือนขั้วตรงข้ามกัน ทำให้ผู้เล่นเห็นถึงวิธีการรับมือกับปัญหาที่แตกต่างกัน ซึ่งไม่มีใครผิด เพราะต่างฝ่ายต่างมีเหตุผลของตัวเองทั้งคู่

อย่างไรก็ตาม สิ่งที่เป็นปัญหามากที่สุดคือเนื้อเรื่อง เกมบอกเล่าว่าตัวละครในเรื่องเผชิญหน้ากับปมปัญหาชอกช้ำทางจิตใจ (trauma) ที่รุนแรงมาก ซึ่งวิธีแก้ปัญหาคือ “หนามยอกเอาหนามบ่ง” เมื่อคนเราเผชิญหน้ากับปัญหา สิ่งที่เกมนี้สอนคืออย่าวิ่งหนีปัญหา แต่ให้หันหลังกลับแล้ววิ่งเข้าไปชนกับปัญหา อย่าได้เกรงกลัวเพราะสิ่งที่คิดว่าเป็นปัญหาใหญ่นั้นแท้จริงแล้วอาจจะเป็นเรื่องเล็กนิดเดียว

คำถามคือ... มันใช่เหรอ? ปัญหาชอกช้ำทางจิตใจอาจเป็นเรื่องขี้ปะติ๋วในสายตาคนนอก แต่สำหรับเจ้าตัวที่กอดกุมปัญหานี้ไว้ สภาพจิตใจแทบไม่ต่างจากระจกที่พร้อมจะแตกสลายได้ทุกเมื่อ ถ้าคุณกลัวแมงมุมต้องทำอย่างไร สิ่งที่เกมนี้ทำคือถีบคุณเข้าไปในห้องที่มีแต่แมงมุมเต็มไปหมด จากนั้นล็อคประตูไว้ไม่ให้ออกมา จนกว่าคุณจะหายกลัวแมงมุม

ผมไม่ใช่นักจิตวิทยา แต่ผมรู้สึกว่าวิธีการแก้ปัญหาของเกมนี้ไม่ใช่วิธีที่ถูกต้อง ซ้ำร้ายอาจจะทำให้ปัญหาบานปลายยิ่งกว่าเดิมด้วย คนที่แพ้กุ้งไม่สามารถแก้ปัญหาด้วยการกินกุ้งเข้าไปเยอะๆ จนกว่าจะชนะ ดังนั้นผมจึงไม่รู้สึก “อิน” กับตอนจบของเกมนี้สักเท่าไร
