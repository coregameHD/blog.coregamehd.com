---
title: "รีวิว Setsuna ni Kakeru Koi Hanabi (CRYSTALiA)"
featuredImage: "https://res.cloudinary.com/kagamiweb/image/upload/v1746028264/blog.coregamehd.com/review-kakehana.jpg"
publishDate: "2024-03-03"
publish: True
categories: ["Visual Novel"]
slug: "review-kakehana"
---


Setsuna ni Kakeru Koi Hanabi 刹那にかける恋はなび (ชื่อย่อ: Kakehana) เป็นเกมซีรีส์ Katana ที่เล่าเกี่ยวกับนาเดชิโกะ ลูกสาวคนที่สองจากตระกูลสี่พี่น้องสึซาคุอิน ในภาพรวมถือเป็นเกมกีฬาการแข่งขันที่งานโปรดักชั่นสูงเกินมาตรฐาน และเป็นเกมที่ดีที่สุดเท่าที่ค่าย CRYSTALiA เคยทำมา

ความสนุกของภาคนี้คือตัวละครหลักอย่างนาเดชิโกะไม่ใช่คนที่แข็งแกร่งที่สุด ทำให้ผู้เล่นรู้สึกลุ้นระทึกว่าจะชนะการแข่งขันหรือไม่ แตกต่างจากภาคก่อนหน้าที่วางเงินเดิมพันหมดหน้าตักได้เลยว่าตระกูลสึซาคุอินชนะขาดลอย นอกจากนี้ตัวละครรองอื่นๆ มีบทบาทสำคัญมากขึ้น จนบางช่วงของเกมมีความสำคัญมากกว่าตัวละครหลักทั้งสามคนเสียอีก

---

ในแง่มุมของเกมกีฬาการแข่งขันจินโด (ประลองดาบ) ภาคนี้แสดงให้เห็นถึงชั้นเชิง (tactics) มากขึ้น พละกำลังที่แข็งแกร่งอย่างเดียวไม่ได้ทำให้ชนะ จะเดินดุ่มๆ เข้าไปฟันคู่ต่อสู้ไม่ได้ ต้องอาศัยการวิเคราะห์สถานการณ์และอ่านเกมให้ขาดด้วย

พลังพิเศษและท่าไม้ตายสมดุลมากขึ้น หลายกระบวนท่ามีความ high risk, high return อย่างมาก แม้แต่ท่วงท่าที่โกงที่สุดถ้าใช้ผิดจังหวะก็อาจกลายเป็นการเปิดช่องโหว่ พลิกจากได้เปรียบกลายเป็นแพ้ได้เลย

ไคโซเอะนิน (ตำแหน่ง second ที่ช่วยเหลือและแนะนำแนวทางผู้แข่งขันในสนาม) มีบทบาทมากขึ้น หลายครั้งตัวเอกชนะได้เพราะปรับกลยุทธ์อย่างทันท่วงทีจากคำแนะนำของไคโซเอะนิน ทำให้ผู้เล่นเห็นถึงปฏิภาณที่แตกต่างกันของตัวละครแต่ละคน

---


นอกจากการแข่งขันที่เร้าใจ เกมภาคนี้เผยให้เห็นมิติด้านการเมืองมากขึ้น เช่น การบริหารจัดการงานหลังบ้านที่น่าเบื่อ การใช้เส้นสายเข้าแทรกแซง การเมืองภายในของผู้ทรงคุณวุฒิ เงินงบประมาณที่มีจำกัด ชื่อเสียงของวงศ์ตระกูล ทั้งหมดนี้ทำให้การสร้างโลก (world setting) มีความสมบูรณ์ยิ่งขึ้น

อย่างไรก็ตาม น่าเสียดายอย่างยิ่งที่จุดอ่อนที่สุดของเกมนี้คือบทความรัก แม้ว่าชื่อเกมมีคำว่ารักอยู่ แต่ความรักนี้จืดจางและหายไปอย่างรวดเร็วฉับพลันยิ่งกว่าดอกไม้ไฟเสียอีก หากเปรียบเทียบกับเกมที่เน้นการแข่งขันอย่าง [Aokana Extra2](https://vndb.org/v21438) จะพบว่ายังห่างชั้นอีกมาก คาดว่าค่ายเกมน่าจะกั๊กเนื้อเรื่องส่วนหนึ่งไว้ทำ Fandisc

กล่าวโดยสรุป Kakehana เป็นเกมที่ให้ประสบการณ์ที่น่าพึงพอใจอย่างมาก หากชอบซีรีส์ Katana ไม่ผิดหวังแน่นอน ทั้งนี้ควรเล่นเกม [Yureaka](https://vndb.org/v28712) ที่เป็นเนื้อหาในอดีตก่อนภาคนี้ด้วย เพื่อให้เข้าใจความเป็นไปต่างๆ ในเรื่องได้ดียิ่งขึ้น