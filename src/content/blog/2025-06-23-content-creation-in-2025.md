---
title: "ทางรอดของคนทำคอนเทนต์ในปี 2025"
featuredImage: "https://res.cloudinary.com/kagamiweb/image/upload/v1755266192/blog.coregamehd.com/content-creation-in-2025.jpg"
publishDate: "2025-06-23"
publish: true
categories: ["Thoughts"]
slug: "content-creation-in-2025"
---

ผมเริ่มทำคอนเทนต์ตั้งแต่ยุค Geocities จนมาถึงยุคโซเชียลเน็ตเวิร์คในปัจจุบัน ทุกยุคทุกสมัยล้วนมีปัญหา ซึ่งตอนนี้ปี 2025 คือยุคที่แย่ที่สุดเท่าที่ผมเคยเจอมา

ปัญหาในอดีตเกิดจากฝีมือของมนุษย์ ไม่ว่าอะไรจะเกิดขึ้นก็ยังอยู่ในขอบเขตที่มนุษย์สามารถรับมือไหว แต่ปัจจุบันคอนเทนต์ครีเอเตอร์ต้องต่อสู้กับสิ่งที่ไม่รู้ว่ามันคืออะไรและมันทำงานอย่างไร อัลกอริทึมคือ "พระเจ้า" ที่คอยตัดสินชะตากรรมว่าใครควรเห็นอะไรบ้าง

ยิ่งปัจจุบันมีเครื่องมือทรงพลังอย่าง AI บวกกับ Automation Tools ให้เลือกใช้มากมาย ไม่ว่าใครก็สามารถสร้างสรรค์ผลงานในปริมาณที่เร็วยิ่งยวด เนรมิตงานเขียนหรือแม้กระทั่งวีดีโอนับร้อยได้เบ็ดเสร็จครบวงจรภายในวันเดียว

.........

คอนเทนต์ครีเอเตอร์มักถือทิฐิว่าของที่สร้างมาจากเครื่องมือเหล่านั้นไม่มีจิตใจ แข็งกระด้าง ขาดความเป็นมนุษย์ แต่ทว่าสถิติไม่เคยโกหก มาตราวัดและตัวเลขพิสูจน์ให้เห็นแล้วว่า nobody cares ไม่มีใครสนใจสุนทรียภาพหรือสิ่งที่เป็นนามธรรมอะไรทำนองนี้หรอก

"มนุษย์ต้องการเสพสื่อที่สร้างขึ้นมาจากมนุษย์ด้วยกันเอง" เป็นเพียงแค่คำปลอบใจของคอนเทนต์ครีเอเตอร์ยุคดั้งเดิมที่ไม่ได้ตระหนักว่าโลกนี้ได้เปลี่ยนไปแล้ว ไม่ว่าจะใช้หรือไม่ใช้เอไอ ถ้ามันน่าสนใจก็ถือว่าดี ซึ่งเอไอในยุคนี้ก็ดันทำได้ดีเกินคาดเลยทีเดียว

.........

โลกเปลี่ยนไปแต่คนยังไม่พร้อม หลังจากนี้ผู้คนในสังคมต้องมาสังคายนากันใหม่ว่าคอนเทนต์คืออะไรกันแน่ ส่วนคอนเทนต์ครีเอเตอร์เองก็ต้องเผชิญหน้ากับเกมใหม่ภายใต้กติกาใหม่ จากเดิม "ใครทำได้ดีกว่ากัน" เปลี่ยนเป็น "ใครคือตัวจริง"

ในเมื่อเอไอผลิตคอนเทนต์ได้เร็วกว่า คอนเทนต์ครีเอเตอร์ที่อยู่รอดในยุคถัดไปคือคนที่สรรสร้างผลงานจาก "ประสบการณ์ชีวิต" พร้อมกับรักษา "ตัวตนที่แท้จริง" เอาไว้ เพราะการโน้มน้าวจิตใจของคนก็ยังต้องใช้หัวใจของมนุษย์อยู่ดี เอไอไม่มีวันทำได้ ต่อให้ทำได้ก็เป็นเพียงถ้อยความเลียนแบบที่สร้างขึ้นจากโมเดลจำลองทางภาษาของเอไอเท่านั้น