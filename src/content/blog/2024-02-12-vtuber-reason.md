---
title: "สาเหตุที่ทำให้อยากเป็น VTuber"
featuredImage: "https://res.cloudinary.com/kagamiweb/image/upload/v1746028263/blog.coregamehd.com/vtuber-reason.jpg"
publishDate: "2024-02-12"
publish: True
categories: ["Thoughts"]
slug: "vtuber-reason"
---


ช่วงก่อนโควิด เวอร์ชวลยูทูปเบอร์ (Virtual Youtuber) หรือวีทูปเบอร์ (VTuber) อาจเป็นแค่กระแสชั่วครู่ชั่วยามเท่านั้น ปัจจุบันกาลเวลาพิสูจน์ให้เห็นแล้วว่าวีทูปเบอร์คือของจริงที่กำลังจะแซงหน้าสตรีมเมอร์แบบดั้งเดิมในไม่ช้า ผู้คนต่างกระโดดเข้ามาแย่งชิงพื้นที่กันล้นหลามอย่างที่ไม่เคยมีมาก่อน

หากลองสอบถามว่าทำไมพวกเขาเหล่านั้นถึงอยากเป็นวีทูปเบอร์ คำตอบคงหนีไม่พ้นอยากเป็นที่รู้จักหรือมีชื่อเสียงโด่งดัง แต่ถ้าพิจารณาอย่างถี่ถ้วน สาเหตุที่แท้จริงที่ทำให้หลายคนหลงไหลใฝ่ฝันอยากเป็นวีทูปเบอร์คือ "เราทุกคนต่างเกลียดตัวเอง" ไม่มากก็น้อย

คนเราเกิดมาพร้อมกับคุณลักษณะที่ติดตัวมาตั้งแต่กำเนิด ทุกคนมีเรือนร่าง รูปโฉม และใบหน้าที่แตกต่างกัน ผู้คนในสังคมรับรู้ถึงตัวตนการมีอยู่ของเราผ่าน "สิ่งที่เราเป็น" รวมทั้งตัดสินและประเมินค่าตัวเราจากลักษณะทางกายภาพที่เปลี่ยนแปลงไม่ได้ หลายต่อหลายครั้งเราไม่สามารถทำสิ่งที่ตัวเองอยากทำได้เพียงเพราะขัดแย้งกับตัวตนที่เราเป็นอยู่

วีทูปเบอร์ทำลายข้อจำกัดเหล่านั้นอย่างสิ้นเชิง ภาพแอนิเมชั่นสองมิติขยับได้ช่วยสร้างสภาวะนิรนาม (anonymity) ที่ลดทอนความเด่นชัดของตัวบุคคลที่นั่งอยู่ด้านหลังจอมอนิเตอร์ ส่งผลให้เรามีอิสระในการนำเสนอเรื่องราวตามที่ใจต้องการโดยไม่ต้องกังวลกับตัวตนที่แท้จริง กล่าวอีกนัยหนึ่ง การปกปิดตัวตนคือการเปิดเผยอีกตัวตนหนึ่งที่เก็บซ่อนอยู่ข้างใน ปลดเปลื้องจากพันธนาการที่ผูกมัดติดไว้กับเนื้อหนังมังสา ทำให้เรากลายเป็น "สิ่งที่เราอยากเป็น" ได้อย่างแท้จริง
