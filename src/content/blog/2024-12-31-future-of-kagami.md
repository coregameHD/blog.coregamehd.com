---
title: "ทิศทางของเพจ Kagami ในอนาคต"
featuredImage: "https://res.cloudinary.com/kagamiweb/image/upload/v1751044792/blog.coregamehd.com/future-of-kagami.jpg"
publishDate: "2024-12-31"
publish: true
categories: ["General"]
slug: "future-of-kagami"
---

อีกไม่กี่ชั่วโมงก็เข้าสู่ปี 2025 อย่างเป็นทางการแล้ว ทุกคนต่างบอกเป็นเสียงเดียวกันว่าปีถัดไปไม่ใช่ปีที่ดีสำหรับคอนเทนต์ครีเอเตอร์ เพราะการแข่งขันจะทวีคูณความดุเดือดยิ่งกว่าเดิม มีผู้เล่นหน้าใหม่ที่เก่งกว่าคุณเข้ามาในตลาดเพิ่มขึ้นทุกวัน อัลกอริทึมก็ปรับใหม่รายชั่วโมง และเอไอกำลังมาแทนที่คุณในอีกไม่กี่วินาทีข้างหน้า ใครหยุดนิ่งเท่ากับถูกทิ้งห่างอย่างแน่นอน

ผมเห็นด้วยแค่ครึ่งเดียวเท่านั้น ใช่ ตอนนี้ถึงเวลาเปลี่ยนแปลงแล้ว วิธีการแบบเดิมๆ และสูตรสำเร็จแบบเดิมๆ ใช้ไม่ได้ผลอีกต่อไปในโลกที่เปลี่ยนแปลงเร็วยิ่งยวด แต่เรื่องเอไอเข้ามาแทนที่คนนั้นเป็นเพียงวาทกรรมที่สร้างขึ้นมาด้วยผลประโยชน์บางอย่าง

………

เราทุกคนเห็นข่าวจำพวกสิบอาชีพที่จะถูกเอไอแทนที่ในปี 2025 สิบสิ่งที่คุณต้องรู้ในยุคเอไอครองเมือง และคำสอนที่บอกว่าให้ตั้งใจทำงานก่อนที่เอไอจะมาแทนที่คุณ แต่ไม่มีใครบอกเลยว่าถ้าเอไอมาแทนที่มนุษย์ทุกคนหมดแล้ว มนุษย์ที่เหลือจะทำอะไรและไปซุกหัวนอนอยู่ที่ไหน

คอนเทนต์จำพวกนี้ถูกผลิตออกมาอย่างฉาบฉวยเพื่อขายคอร์สเรียน หรือไม่ก็กดขี่ให้มนุษย์เงินเดือนยอมสยบนายจ้างโดยศิโรราบ ไม่เปิดโอกาสให้ตั้งคำถามใดๆ ทั้งสิ้น แล้วพอคุณเสพและจมจ่อมอยู่กับข่าวพวกนี้มากเข้า อัลกอริทึมก็จะเสริฟคอนเทนต์ทำนองนี้มาให้อ่านเรื่อยๆ จนคุณหลงคิดไปเองและเชื่อว่าสิ่งเหล่านี้คือเรื่องจริง ตัดพ้อว่าชาตินี้ฉันไม่มีวันสู้เอไอได้แน่นอน จะพยายามไปทำไมในเมื่อเอไอทำสิ่งที่ฉันทำได้ แถมยังทำได้ดีกว่าด้วย

.........

ในโลกที่ผลักดันให้ทุกคนกลายเป็นคนพิเศษ มีแต่คนพูดกรอกหูว่าคุณต้องเก่ง คุณต้องเจ๋ง คุณต้องมีของมาสำแดง คุณต้องมีความสามารถพิเศษที่คนอื่นไม่มี แล้วคนธรรมดาสามัญปุถุชนเดินดิน หรืออย่างดีหน่อยก็คนปานกลางที่คอนเทนต์ครีเอเตอร์แปะป้ายและตั้งชื่อสวยหรูให้ว่า Jack of all trades (and master of none) จะไปอยู่ที่ไหนกัน

ในขณะที่คอนเทนต์ครีเอเตอร์ในตลาดต่างมุ่งเน้นไปที่คนพิเศษ ผมจะ "แทงสวน" และอยู่เป็นเพื่อนคนธรรมดาเอง

หลังจากนี้ในปี 2025 ผมจะพูดถึงเรื่องราวในมุมมองของคนธรรมดามากขึ้น เพื่อพิสูจน์ให้เห็นว่าคนธรรมดาความสามารถปานกลาง ไม่มีความสามารถพิเศษ ไม่มี passion ไม่มีงานอดิเรกที่หลงใหลอย่างหัวปักหัวปำ ก็ภูมิใจและประสบความสำเร็จในวิถีของคนธรรมดาความสามารถปานกลางได้เช่นกัน