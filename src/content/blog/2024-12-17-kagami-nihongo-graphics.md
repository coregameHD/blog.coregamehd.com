---
title: "กราฟิกไม่ใช่ความสวยงาม แต่เป็นการแก้ปัญหา"
featuredImage: "https://res.cloudinary.com/kagamiweb/image/upload/v1746027494/blog.coregamehd.com/kagami-nihongo-graphics.jpg"
publishDate: "2024-12-16"
publish: True
categories: ["General"]
slug: "kagami-nihongo-graphics"
---


กราฟิกไม่ใช่ความสวยงาม แต่เป็นการแก้ปัญหา

ช่วงแรกตอนที่เปิดเพจ Kagami Nihongo ได้ไม่นาน ผมคิดว่ากลุ่มผู้ติดตามน่าจะเป็นคนที่ชอบวิชวลโนเวลและภาษาญี่ปุ่น แต่พอลองสำรวจแบบเจาะลึก ผลปรากฏว่าคนที่ติดตามเพจกว่า 85% สามารถแบ่งออกเป็น 2 กลุ่มใหญ่ดังนี้

1. คนที่เรียนภาษาญี่ปุ่นระดับกลางขึ้นไป แต่ไม่ได้สนใจวิชวลโนเวล และยังไม่มีแนวโน้มที่จะเล่นเกมวิชวลโนเวลในเร็วๆ นี้
2. คนที่สนใจวิชวลโนเวล แต่ไม่ได้สนใจภาษาญี่ปุ่น (อาจสนใจอยู่บ้างเล็กน้อย แต่ไม่ได้สนใจแบบจริงจังมากขนาดนั้น)

แม้กระทั่งตัวผมเองก็ไม่รู้เหมือนกันว่าไปทำอีท่าไหนถึงได้อะไรแบบนี้ออกมา เพราะว่ากลุ่มผู้ติดตามทั้งสองกลุ่มเป็น mutually exclusive ที่แยกออกจากกันชัดเจน ความสนใจไปคนละทิศเลย

---

ถ้าเป็นเพจสอนภาษาญี่ปุ่นทั่วไปก็ตอบได้ไม่ยากว่าต้องเลือกกลุ่มที่ 1 ไว้ก่อน แต่ Kagami Nihongo เป็นเพจโปรโมทเกมที่สอนภาษาญี่ปุ่นบังหน้า ไม่สามารถทิ้งกลุ่ม 2 ออกไปได้

ด้วยเหตุนี้ผมจึงพยายามออกแบบโดยมีเป้าหมาย (design goals) ว่าทำยังไงก็ได้ให้คนทั้งสองกลุ่มพึงพอใจ ซึ่งหลังจากที่ทดลองออกแบบ ลองผิดลองถูกอยู่เกือบ 10 revisions สุดท้ายก็ได้ออกมาเป็นงานกราฟิกที่ใช้ต่อเนื่องยาวๆ มาจนถึงปัจจุบัน

ถ้ามองแค่เบื้องหน้าก็เป็นแค่รูปประกอบโพสต์หนึ่งรูป แต่เบื้องหลังมีการวิจัย ทดลอง ปรับเปลี่ยนอยู่นานมาก แม้กระทั่งรายละเอียดเล็กๆ น้อยๆ ก็ถูกออกแบบมาอย่างประณีตระดับพิกเซล เช่น

- จัดลำดับ visual hierachy เพื่อให้รู้ว่าต้องมองอะไรก่อนเป็นอันดับแรก
- เพิ่มหัวข้อไว้ด้านบนสุดของรูป เพื่อให้คนที่พึ่งเคยเห็นรูปเป็นครั้งแรกรู้ว่าโพสต์นี้เป็นโพสต์เกี่ยวกับอะไร
- ปรับขนาดตัวอักษรให้มีขนาดใหญ่ อ่านง่าย ไม่ต้องถ่างนิ้วซูมรูป
- ใช้สีเทาเข้มแทนสีดำเพื่อลด contrast ทำให้อ่านง่ายสบายตา ไม่แสบตา
- ใช้ขนาดสี่เหลี่ยมจตุรัส 1:1 เพื่อให้เซฟรูปลงมือถือได้ง่าย ดูใน Gallery มือถือได้เลย
- ลดความสำคัญของชื่อเพจ เพราะอยากให้คนโฟกัสที่เนื้อหา มากกว่าใครเป็นคนทำเนื้อหา
- เพิ่มคำแปลภาษาอังกฤษสำหรับชาวต่างชาติ

หลังจากนี้ปี 2025 จะมีการยกเครื่อง เปลี่ยนรูปแบบกราฟิกใหม่อีกครั้ง แต่เนื้อหาคำศัพท์ภาษาญี่ปุ่นรายวันคงไม่ได้เปลี่ยนอะไรมาก เพราะผมถือคติว่าถ้าไม่มีปัญหาอะไรก็อย่าไปยุ่งกับมัน (️If it ain't broke, don't fix it.)
