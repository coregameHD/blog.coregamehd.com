---
title: "รีวิว Suzume no Tojimari การผนึกประตูของซุซุเมะ (ไม่มีสปอย)"
featuredImage: "https://res.cloudinary.com/kagamiweb/image/upload/v1746286295/blog.coregamehd.com/review-suzume-no-tojimari.png"
publishDate: "2023-04-20"
publish: True
categories: ["Thoughts"]
slug: "review-suzume-no-tojimari"
---


ในภาพรวม Suzume no Tojimari เป็นหนังของมาโคโตะชินไคที่ให้คะแนนยากมาก เพราะแบ่งกลุ่มผู้ชมออกเป็นสองกลุ่มอย่างชัดเจน

หนังเรื่องนี้มี "ถ้อยความ (message)" บางอย่างที่สื่อไปถึงผู้ชมที่นั่งดูอยู่ด้านหลังจอภาพ แต่ถ้อยความสำคัญนี้ถ่ายทอดผ่าน "สัญลักษณ์ (symbol)" ที่สอดแทรกอยู่ในองค์ประกอบปลีกย่อยตลอดทั้งเรื่อง ไม่ได้บอกตรงๆ แบบผลงานในอดีตของชินไค

ปัญหาคือสัญลักษณ์ดังกล่าวไม่ใช่สิ่งที่ "ผู้ชมทุกคน" สามารถเข้าใจตรงกันได้ ถ้าเป็นคนทั่วไปที่ไม่ได้รู้จักประเทศญี่ปุ่นมากนัก มีแนวโน้มสูงที่จะมองไม่เห็นสัญลักษณ์และตีความคลาดเคลื่อนจนหนังเรื่องนี้กลายเป็นคนละประเภท (genre) กับที่ชินไคอยากให้เป็น

แม้ว่าจะเข้าใจประวัติศาสตร์ สังคม และวัฒนธรรมญี่ปุ่นในระดับหนึ่ง แต่ก็ใช่ว่าทุกคนจะมี "ความรู้สึกร่วม" ไปกับเนื้อเรื่องได้ ในทางกลับกัน คนบางกลุ่มที่มีความรู้สึกร่วมอาจรู้สึกสะเทือนขวัญและสั่นคลอนจิตใจอย่างมากจนไม่อยากดูและกล่าวถึงหนังเรื่องนี้อีกเป็นครั้งที่สอง

ถ้าชอบชินไค หนังเรื่องนี้มีเอกลักษณ์ของชินไคเต็มเปี่ยม ถ่ายทอดภาพชีวิตในเมืองหลวงของคนยุคปัจจุบัน ตำนานเทพญี่ปุ่นโบราณ ศาสนาชินโต และการอยู่ร่วมกันระหว่างมนุษย์และธรรมชาติได้ดีเหมือนเคย เมื่อรวมกับกับเพลงประกอบและงานภาพระดับท็อป รับรองว่าไม่ผิดหวังแน่นอน

อย่างไรก็ตาม คนทั่วไปที่ไม่ได้มีความข้องเกี่ยวกับประเทศญี่ปุ่นอาจจะไม่ได้รู้สึกคล้อยตามและอินไปกับเนื้อเรื่อง ผลงานในอดีตอย่าง Kimi no Na wa น่าจะเป็นทางเลือกที่ดีกว่า

ปล. ไม่แนะนำให้อ่านซับภาษาไทย แปลคาดเคลื่อนเยอะมาก
