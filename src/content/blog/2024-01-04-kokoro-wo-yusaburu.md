---
title: "สรรสร้างผลงานที่สั่นสะท้านหัวใจผู้คน"
featuredImage: "https://res.cloudinary.com/kagamiweb/image/upload/v1746283875/blog.coregamehd.com/kokoro-wo-yusaburu.jpg"
publishDate: "2024-01-03"
publish: True
categories: ["Thoughts"]
slug: "kokoro-wo-yusaburu"
---


แนวทางการทำคอนเทนต์เพจ Kagami รูปแบบใหม่

> สรรสร้างผลงานที่สั่นสะท้านหัวใจผู้คน

---

เข้าสู่ปี ค.ศ. 2024 อย่างเป็นทางการ ในปีนี้ไม่มีเทคโนโลยีใดน่าตื่นตาตื่นใจมากไปกว่าปัญญาประดิษฐ์หรือที่เรียกติดปากว่า "เอไอ (AI)" อีกแล้ว แม้ว่า AI เป็นสิ่งที่มีมานานและไม่ใช่เรื่องใหม่ แต่ก็พัฒนาต่อเนื่องจนเริ่มเห็นผลงานเป็นที่ประจักษ์และผลลัพธ์ที่เป็นรูปธรรมแล้ว

ความสามารถของ AI ในวันนี้เทียบเท่าเด็กทารกแบเบาะ เราหัวเราะคิกคักกับคำตอบสุดพิลึกพิลั่นจาก ChatGPT หรือตื่นเต้นกับรูปภาพที่เครื่องมือ Generative AI ทั้งหลายแหล่เนรมิตมาให้ พลางปรามาสว่าโปรแกรมที่เอาแต่พ่นคำตอบส่งเดชนี่นะหรือที่จะมาแทนที่มนุษย์ ช่างเป็นเรื่องที่อหังการเสียจริง

ระหว่างที่พวกเรากำลังชะล่าใจ ประชาคมโลกล้วนกล่าวเป็นเสียงเดียวกันว่า AI ไม่ใช่กระแสชั่วครู่ยามที่มาเร็วไปเร็วแบบโทรทัศน์สามมิติ แต่เป็นการเปลี่ยนแปลงครั้งใหญ่ (the next big thing) ที่พลิกโฉมวิถีชีวิตเร็วยิ่งยวดอย่างที่ไม่เคยมีมาก่อนในประวัติศาสตร์มนุษย์

........

ถ้อยคำแถลงที่ว่าเตรียมตัวตกงานเพราะ AI จะเข้ามาแทนที่ครีเอเตอร์ในวันนี้อาจเป็นเพียงการยุยงปลุกปั่นหรือเป็นพาดหัวยั่วให้คลิก (clickbait) ของสำนักข่าวคุณภาพต่ำบางแห่ง แต่สักวันหนึ่งอนาคตที่ว่านี้มาถึงแน่นอน และมีแนวโน้มว่าจะมาถึงเร็วเกินกว่าที่พวกเราจะจินตนาการไว้เสียด้วย

AI ไม่มีทางแทนที่ครีเอเตอร์ได้ครบถ้วนสมบูรณ์หนึ่งร้อยเปอร์เซ็นต์ แต่ส่งผลกระทบอย่างใหญ่หลวงแน่นอน งานพื้นฐานง่ายๆ อย่างเช่นการนำเสนอข่าวสารเกมวิชวลโนเวลหรือโพสต์คำศัพท์ภาษาญี่ปุ่นรายวันอาจไม่มีความจำเป็นอีกต่อไป เพราะ AI เสกให้ได้ภายในเสี้ยววินาที แถมบางทีอาจจะทำได้ดีกว่าด้วย

........

ในโลกอนาคตอันใกล้ที่ไม่ว่าใครก็สามารถสร้างผลงานได้เพียงแค่กดปุ่มเดียว "อารมณ์ความรู้สึก" คือของจริงแท้เพียงหนึ่งเดียวที่ทำให้ผลงานมีความแตกต่างและยืนหยัดอยู่ได้ท่ามกลางชุดข้อมูลสารสนเทศราคาถูกที่กระจัดกระจายไปทั่วทุกหนแห่ง

ผมเชื่อว่าการร้อยเรียงเรื่องราว กระบวนการสรรค์สร้าง และตัวตนของผู้สร้างสรรค์ผลงานคือสิ่งที่ AI ไม่มีวันลอกเลียนแบบได้ ถึงจะทำได้ก็เป็นของที่มีความแข็งกระด้าง หยาบกร้านและไร้ชีวิตชีวา เพราะ AI เข้าใจมโนทัศน์ (concept) ของอารมณ์ความรู้สึก แต่ไม่ได้ "สัมผัส" มันจริงๆ

AI ไม่มีอารมณ์ความรู้สึกแต่ผมมีครบถ้วน ผมสามารถสรรสร้างผลงานที่เต็มเปี่ยมไปด้วยอารมณ์ความรู้สึก ประสบการณ์ในอดีต ความตระหนักรู้ในตัวเอง ความหลงใหล และความปรารถนาอันแรงกล้าที่ส่งผลกระทบ (impact) และสั่นสะท้านอยู่ในหัวใจผู้คนไม่มีวันลืมเลือน
