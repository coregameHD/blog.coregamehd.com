---
title: "เหตุผลที่ทำเพจ Kagami Nihongo"
featuredImage: "https://res.cloudinary.com/kagamiweb/image/upload/v1746027495/blog.coregamehd.com/kagami-nihongo-page.jpg"
publishDate: "2024-11-11"
publish: True
categories: ["Thoughts", "Language"]
slug: "kagami-nihongo-page"
---


ก่อนหน้านี้เคยมีคนบอกว่าเพจแบบ [Kagami Nihongo](https://www.facebook.com/kagaminihongo) ไม่เห็นมีอะไรยากเลย แค่โพสต์คำศัพท์ทุกวัน ซึ่งถูกต้อง โพสต์คำศัพท์ไม่ยากหรอก สิ่งที่ยากคือการทำอย่างต่อเนื่องทุกวันต่างหาก

การทำอย่างต่อเนื่องทุกวันเป็นสิ่งที่พูดง่ายแต่ทำยาก ถ้าใครมีโอกาสได้ลงมือปฏิบัติจริงก็จะพบว่ามันต้องอาศัยความอดทนอนกลั้นอย่างมาก หลายคนทำได้ดีในช่วงแรก แต่เมื่อถึงจุดหนึ่งการทำเพจจะกลายเป็นภาระชีวิตจนต้องล้มเลิกไปในเวลาไม่กี่เดือน

ผมเคยบอกว่า Kagami Nihongo เป็นเพจโปรโมทเกมโป๊ที่สอนภาษาญี่ปุ่นบังหน้า (ผมพูดจริง จริงจังมากด้วย แต่บางคนเข้าใจว่าเป็นมุกตลก) แต่เหตุผลที่แท้จริงไม่ได้มีอะไรซับซ้อนมากขนาดนั้น

ผมเรียนภาษาญี่ปุ่นด้วยตัวเองหนึ่งร้อยเปอร์เซ็นต์โดยไม่มีครูสอน ไม่มีคนรอบข้างที่เรียนภาษาญี่ปุ่น แตกต่างจากแอดมินเพจสอนภาษาเพจอื่นที่เรียนมาทางด้านเอกภาษาญี่ปุ่นโดยตรง มีคนรอบข้างที่ร่วมฝ่าฟันอุปสรรคร่วมทุกข์ร่วมสุขไปด้วยกัน

**ไม่มีใครแม้แต่คนเดียว**เข้าใจเลยว่าผมพยายามหนักมากแค่ไหนกว่าจะมาถึงจุดนี้ได้ ด้วยเหตุนี้ผมจึงสร้างพื้นที่ของตัวเองขึ้นมาเพื่อ "อวด" โดยเฉพาะ เหตุผลที่เปิดเพจมาจนถึงทุกวันนี้ไม่ได้มีอะไรมากไปกว่าการตอบสนองอีโก้ของตัวเอง อยากให้ชาวโลกรับรู้การมีตัวตนอยู่ แค่นี้เลย

ถ้าถามว่าจะเปิดเพจต่อไปอีกนานแค่ไหน คำตอบคือจนกว่าผมจะเบื่อ แต่ผมเป็นคนประเภทที่ชอบอะไรก็จะมุ่งมั่นจนถึงที่สุด ประเทศไทยเปลี่ยนนายกมาแล้วสามคนผมยังชอบเล่นเกมโป๊ไม่เปลี่ยนเลย
