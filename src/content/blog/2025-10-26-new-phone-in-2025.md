---
title: "เปลี่ยนมือถือใหม่ Huawei Pura 80"
featuredImage: "https://res.cloudinary.com/kagamiweb/image/upload/v1761672646/blog.coregamehd.com/new-phone-in-2025.jpg"
publishDate: "2025-10-26"
publish: true
categories: ["General"]
slug: "new-phone-in-2025"
---

อยู่ดีๆ ก็ได้มือถือใหม่แบบไม่ทันตั้งตัวซะงั้น รอบนี้คือ Huawei Pura 80 รุ่นธรรมดา

วันนี้ผมไปงาน Thailand Mobile Expo (รอบ 23-26 ตุลาคม 2025) เพื่อไปหาเคสไอโฟนรุ่นเก่าๆ ให้ครอบครัว ไม่ได้ตั้งใจมาซื้อมือถืออะไรทั้งนั้นเพราะว่ารอ Vivo X300 Pro หรือไม่ก็ Xiaomi 17 Pro Max ที่กำลังจะเปิดตัวในช่วงปลายปีนี้ถึงต้นปีหน้า

จนกระทั่งผมเดินผ่านบูธ Huawei แล้วไปเจอ Huawei Pura 80 รุ่นใหม่ล่าสุดที่พึ่งเปิดตัวเดือนกรกฎาคมนี้ลดราคาเหมือนบริษัทเจ๊ง ในงานลดราคาเหลือ 13,990 บาท เครื่องเปล่า มือหนึ่งไม่แกะกล่อง ไม่ต้องติดโปร ไม่ต้องเทรดเครื่อง ไม่ใช่ช่วงนาทีทอง สามารถกำเงินมาซื้อได้เลยแบบไม่มีเงื่อนไขอะไรทั้งนั้น

พนักงานขายกล้าท้าเลยว่าไม่มีที่ไหนถูกกว่านี้แล้ว จะเดินทั่วทั้งงานหรือร้านค้าออนไลน์ก็ไม่มีใครสู้ได้ ผมไม่เชื่อ เดินวนถามทุกบูธและไล่เช็คทุกเว็บ ราคาเปิดตัว 26,990 บาท ส่วนมากลดเหลือสองหมื่นนิดๆ เต็มที่ก็ 18,xxx บาท สุดท้ายก็เลยเดินกลับไปซื้อที่บูธเดิมทันที รูดบัตรเครดิตแบบผ่อน 0% แล้วได้ cashback และของแถมอีกนิดหน่อย คุ้มมาก

.........

มือถือบ้าอะไรจากราคาเปิดตัวสองหมื่นเจ็ด ผ่านไปแค่ 3 เดือนก็ลดราคา 48% เหลือแค่หมื่นสี่มีทอน นอกจาก Samsung Note 7 ล็อตแรกที่เครื่องระเบิดก็ไม่มีใครเทกระจาดแบบนี้แล้ว

พูดตรงๆ เลยว่าผมซื้อมือถือเครื่องนี้ด้วยอารมณ์ล้วนๆ ไม่ใช่เหตุผล ผมเคยใช้ Huawei p30 pro แล้วหลังจากนั้นก็ไม่สนใจยี่ห้อนี้เลยเพราะโดนแบนไม่ให้ใช้ Google Service

หลังจากนี้ผมจะใช้มือถือเครื่องนี้เป็นเครื่องหลักในชีวิตประจำวันเพื่อดูว่าคนที่เก็บทุกสิ่งทุกอย่างและฝากชีวิตไว้กับ Google จะสามารถใช้โทรศัพท์มือถือที่ไม่มี Google Service ได้หรือไม่ เตรียมตัวเตรียมใจไว้แล้วว่ามีปัญหาแน่นอน