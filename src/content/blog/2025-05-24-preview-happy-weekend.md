---
title: "ความรู้สึกหลังเล่น Happy Weekend ไทเค็นบัง"
featuredImage: "https://res.cloudinary.com/kagamiweb/image/upload/v1755266194/blog.coregamehd.com/preview-happy-weekend.jpg"
publishDate: "2025-05-24"
publish: true
categories: ["Visual Novel"]
slug: "preview-happy-weekend"
---

เล่นเกม Happy Weekend (ハッピーウィークエンド) ไทเค็นบังจบแล้ว ผมชอบมาก นานๆ ทีจะได้เห็นเกมที่หลุดพ้นจากกรอบรั้วโรงเรียน

เอโรเกะส่วนมากดำเนินเนื้อเรื่องในโรงเรียนมัธยมปลายเพราะนักเขียนบทหลายคนไม่เคยเรียนในมหาวิทยาลัย การเขียนสิ่งที่ตัวเองไม่เคยประสบพบเจอต้องใช้ความพยายามมากเป็นสองเท่า ซ้ำร้ายผู้อ่านอาจเคลือบแคลงใจประสบการณ์เทียมที่ผู้เขียนจินตนาการขึ้นมาเอง ด้วยเหตุนี้นักเขียนบทหลายคนจึงหลีกเลี่ยงและเปลี่ยนไปเขียนสิ่งที่คุ้นเคยมากกว่าอย่างเช่นมัธยมปลาย

ผมไม่ได้เช็คประวัติหรอกว่านักเขียนบทเกมนี้เป็นใครมาจากไหน แต่เนื้อเรื่องเกมนี้ทำให้ผม "เชื่อ" ได้ว่านี่แหละนักศึกษามหา'ลัยตัวจริงเสียงจริง ไม่ใช่นักเรียนมัธยมปลายใส่สกินผู้ใหญ่ในภาพพื้นหลังห้องเลคเชอร์เหมือนบางเกม

ความคิดและการกระทำของตัวละครในเกมสมกับเป็นเด็กมหา'ลัย ไม่ใช่เด็กแต่ก็ไม่ใช่ผู้ใหญ่ มีความรับผิดชอบในตัวเองระดับหนึ่ง แต่ก็ยังคิดและตัดสินใจบุ่มบ่าม พลาดพลั้งไปบ้างตามประสาเด็กมหา'ลัย บ้างก็สนุกสนานรื่นเริงมากเกินพอดี บ้างก็เมาหัวราน้ำ บ้างก็กังวลเกี่ยวกับอนาคตที่ยังมาไม่ถึง บ้างก็กังวลเรื่องความรัก มีครบทุกรสชาติเคล้ากันไป

ในแง่ของตัวละคร เกมนี้มีตัวละครนางเอกที่แหวกจากขนบทั่วไป มีแฟนเก่า รุ่นน้อง และคนวัยทำงานสองคน บรรยากาศแตกต่างจากเกม Yubisaki Connection (ゆびさきコネクション) อย่างเห็นได้ชัด

ตอนนี้ชักอยากเล่นเกมเวอร์ชั่นเต็มแล้ว เดือนหน้าเจอกัน