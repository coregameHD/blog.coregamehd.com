---
title: "มินิรีวิว Tenshi☆Souzou RE-BOOT! (Yuzusoft)"
featuredImage: "https://res.cloudinary.com/kagamiweb/image/upload/v1746286294/blog.coregamehd.com/tenshi-souzou-reboot-mini-review.jpg"
publishDate: "2023-03-29"
publish: True
categories: ["Visual Novel"]
slug: "tenshi-souzou-reboot-mini-review"
---


ความรู้สึกหลังเล่นไทเค็นบัง Tenshi☆Souzou RE-BOOT! ไม่มีสปอย

หลังจากที่เกม Cafe Stella วางจำหน่าย โรคโควิด 19 ทำให้กระบวนการผลิตเกมทั้งหมดเป็นไปอย่างทุลักทุเล ทาง Yuzusoft จึงเลี่ยงไปขายไฟล์เสียง ASMR รวมถึงทำเกมราคาต่ำอย่าง Parquet เพื่อประคับประคองกระแสเงินสดชั่วคราว ดังนั้นเกมใหม่ล่าสุดนี้นับเป็นการ RE-BOOT ที่แท้จริงหลังจากที่หายไป 3 ปีกว่าๆ

Tenshi☆Souzou RE-BOOT! เป็นเกมขายคาแรคเตอร์ระดับท็อปในแบบที่ Yuzusoft ช่ำชอง โดยรอบนี้มีตัวละครหลักมากถึง 4+2 คน (รวมเป็น 6 คน) ตัวละครรองอีก 4 คน และตัวละครลับที่ไม่มีในหน้าเว็บแต่ VNDB สปอยเรียบร้อยอีก 1 คน รวมเป็น 11 คน

ทุกตัวละครมีอัตลักษณ์ที่ชัดเจนและโดดเด่นอย่างมาก โดยเฉพาะอย่างยิ่งอามาเนะ (หัวชมพู) น้องสาวเมสุกาคิครั้งแรกของ Yuzusoft ที่ผลโหวตทุกสำนักนำโด่งแซงหน้าตัวละครอื่นอย่างมีนัยสำคัญ (หมายเหตุ: แม้ว่าผมจะชอบตัวละครน้องสาว แต่เกมนี้ผมอวยคางุยะ)

ด้านเนื้อเรื่อง พาร์ทชีวิตประจำวันสนุกมาก มีเนื้อเรื่องเป็นแก่นสารที่น่าสนใจและชวนให้ติดตาม ตอนจบของไทเค็นบังค้างคาใจจนอยากวาร์ปเวลาข้ามไปวันที่เกมวางจำหน่ายเดี๋ยวนี้เลย

อย่างไรก็ตาม เกมนี้มีมุกตลกใต้สะดือมากพอสมควร แม้ว่าจะไม่ได้ประหวั่นพรั่นพรึงแบบอายาจิเนเนะในเกม Sanoba Witch แต่ก็อาจทำให้มือใหม่ที่พึ่งหัดเล่นเกมประเภทนี้บางคนไม่สบายใจได้ อีกทั้งการเกลี่ยบทตัวละครยังไม่ทั่วถึง ตัวละครรองบางคนโดดเด่นกว่าตัวละครหลักจนชวนให้สงสัยว่าทำไมเธอคนนี้ถึงไม่มีรูทเป็นของตัวเอง

**เพิ่มเติม:** ความรู้สึกตัวละคร ก่อนเล่น vs หลังเล่น

โนอา: นางฟ้าที่ใช้คำสรรพนามแทนตัวเองว่าโบคุ >> นางฟ้าที่แปดเปื้อน
อามาเนะ: น้องสาวเมสุกาคิ >> น้องสาวเมสุกาคิจริงๆ ด้วย
คุรุมิ: สาวแกลที่ใจดีกับโอตาคุ >> สาวแกลที่ใจดีกับทุกคน แล้วทำไมบทเยอะกว่าคนอื่น ขี้โกงชะมัด
คางุยะ: โอเน่ซังใจดี >> โอเน่ซังผู้ที่มีอยากรู้อยากเห็นเต็มเปี่ยม ว่าแล้วก็ขอจับหูหน่อยสิ
โอริเอะ: ผู้ดูแลคางุยะที่หนักแน่นและจริงจัง >> ตัวตบมุกชั้นเลิศ ว่าแต่บทหายไปไหน
ฟุมิกะ: คุณครู+เพื่อนสมัยเด็ก >> คุณครู+เพื่อนสมัยเด็กที่น่ารักและตลก
พระเอก: จอมมารกลับชาติมาเกิดสุดเท่ >> จอมมารนกเขาไม่ขัน
