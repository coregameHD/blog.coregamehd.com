---
title: "Sora AI"
featuredImage: "https://res.cloudinary.com/kagamiweb/image/upload/v1746028263/blog.coregamehd.com/sora-ai.jpg"
publishDate: "2024-02-18"
publish: True
categories: ["Thoughts"]
slug: "sora-ai"
---


"คงจะดีไม่น้อยถ้าหากมีเครื่องมือสร้างวีดีโอตามคำบอก" อาจเป็นเพียงความฝันเลื่อนลอย แต่วันนี้เครื่องมือดังกล่าวกลายเป็นความจริงและมีอยู่จริงแล้ว

Sora เป็นโมเดลปัญญาประดิษฐ์ (AI; เอไอ) สำหรับสร้างวิดีโอจากชุดคำสั่ง (prompt) ที่สามารถสร้างฉากเคลื่อนไหวความละเอียดสูงและมีรายละเอียดซับซ้อนได้ เช่น บรรยากาศในเมืองที่มีผู้คนจอแจ ทิวทัศน์ธรรมชาติใต้ท้องทะเล แม้แต่ภาพการ์ตูนสมมุติอย่างจิงโจ้เต้นดิสโก้ก็รังสรรค์ให้ได้หมด

คนทั่วไปอาจตื่นเต้นและตกตะลึงอย่างยิ่ง แต่สำหรับคอนเทนต์ครีเอเตอร์ สิ่งนี้เป็นได้ทั้งโอกาสและหายนะที่พลิกโฉมโลกของการทำคอนเทนต์ไปตลอดกาล

---

หากพินิจพิเคราะห์ด้วยสายตาจ้องจับผิด เราอาจจิบชาพลางหัวเราะเยาะเพราะวีดีโอเหล่านี้เต็มไปด้วยข้อบกพร่องมากมาย ทั้ง perspective ของภาพที่บิดเบี้ยว การเคลื่อนไหวแหกกฎฟิสิกส์ และองค์ประกอบพิลึกพิลั่นที่ไม่มีอยู่จริง แต่อย่าลืมว่าคนทั่วไปไม่ได้สนใจความสมบูรณ์แบบอะไรมากขนาดนั้น ผีเสื้อปีกแหว่งหรือคนมีนิ้วมือหกนิ้วเป็นเรื่องที่ยอมรับได้

หลังจากนี้คนบางกลุ่มจะใช้เอไอคิดหัวข้อ ใช้เอไอสังเคราะห์เสียง และใช้เอไอสร้างวีดีโอเพื่อกอบโกยรายได้ให้ได้มากที่สุดโดยไม่สนใจคุณภาพหรือความถูกต้องของข้อมูล ซึ่งกระบวนการทั้งหมดนี้ใช้เวลาไม่กี่นาทีเท่านั้น เร็วเกินกว่าที่มนุษย์ธรรมดาหนึ่งคนสามารถทำได้

คอนเทนต์คุณภาพสูงที่ได้มาจากการนั่งหลังขดหลังแข็งวิจัยค้นคว้าแรมเดือนจะถูกช่วงชิงพื้นที่โดยคอนเทนต์ส่งเดชคุณภาพต่ำที่ถาโถมกระหน่ำเข้ามา จำนวนการมองเห็น (reach) ที่ต่ำเตี้ยเรี่ยดินอยู่แล้วจะลดต่ำลงไปอีก จนไม่เหลือพื้นที่ให้คอนเทนต์ครีเอเตอร์สรรสร้างผลงานอีกต่อไป

บางท่านอาจมองว่าผมกล่าวโอเวอร์เกินจริงและมองโลกในแง่ร้ายมากเกินไป ผมเองก็หวังว่าจะเป็นเช่นนั้น ถ้าผมทำนายผิดก็ถือเป็นเรื่องดี เพราะโลกที่ทุกคนไม่สามารถเชื่อถือความถูกต้องของสารสนเทศใดๆ ที่อยู่ตรงหน้าแม้แต่นิดเดียวคงไม่ใช่โลกที่น่าอภิรมย์นัก

---


รูปประกอบนำมาจากวีดีโอที่ generate โดย Sora
ดูตัวอย่างวีดีโอและ prompt ได้ที่ [https://openai.com/sora](https://openai.com/sora)
