---
title: "PowerPoint โปรแกรมคนแก่"
featuredImage: "https://res.cloudinary.com/kagamiweb/image/upload/v1746283875/blog.coregamehd.com/powerpoint-is-obsolete.jpg"
publishDate: "2024-02-04"
publish: True
categories: ["General"]
slug: "powerpoint-is-obsolete"
---


ช่วงหลังผมรู้สึกว่าชุดความรู้ที่มีอยู่เริ่มตกยุค สัมผัสได้ถึง Generation Gap ที่ถ่างออกเรื่อยๆ ตั้งแต่เด็กรุ่นใหม่อ่านนาฬิกาเข็มไม่เป็น

สัปดาห์ก่อนผมได้รับมอบหมายให้สอนเด็กจบใหม่ที่พึ่งเข้ามาทำงาน พอสอนการใช้งานระบบภายในเสร็จ ผมสั่งให้เด็กใหม่ทำพรีเซนต์เทชั่นเสนอหัวหน้า

- **ผม:** "เอาล่ะ ลองทำสไลด์ Powerpoint สั้นๆ สรุปเนื้อหาทั้งหมดที่สอนไป ขอวันพรุ่งนี้นะ"
- **น้องใหม่:** "พี่ครับ ใช้ Canva แทนได้มั้ย"
- **ผม:** (คิดในใจ แคนว่า...? มันคืออะไรไม่รู้จัก แต่ทำฟอร์มไว้ก่อน) "ใช้อะไรก็ได้ ใช้ปากกาเขียนบนกระดานไวท์บอร์ดก็ได้ ขอให้นำเสนองานได้ก็พอ"
- **น้องใหม่:** "ดีเลย ยุคนี้ไม่มีใครใช้ Powerpoint กันแล้วพี่ โปรแกรมคนแก่"

เย็นวันนั้นผมได้ลองใช้ Canva เป็นครั้งแรก พึ่งรู้ว่ามีของแบบนี้อยู่บนโลกด้วย ไม่รู้ว่าก่อนหน้านี้ผมไปอยู่หลังเขาที่ไหนมา ผมตกตะลึงมาก เหมือนโอริเอะตอนที่รู้ว่าบ้านพระเอกมีแต่เตาแก๊ส ไม่มีเตาไฟฟ้า IH ให้ใช้

เรื่อง Canva เข้าใจได้ แต่ผมติดใจอยู่เรื่องหนึ่ง Powerpoint กลายเป็นโปรแกรมสำหรับคนแก่ตั้งแต่เมื่อไหร่กัน เดี๋ยวนี้ไม่มีใครใช้แล้วจริงๆ เหรอ?!
