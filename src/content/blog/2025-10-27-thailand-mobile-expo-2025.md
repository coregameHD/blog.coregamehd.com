---
title: "งาน Thailand Mobile Expo 2025 เจ๋งกว่าที่คิด"
featuredImage: "https://res.cloudinary.com/kagamiweb/image/upload/v1761672748/blog.coregamehd.com/thailand-mobile-expo-2025.jpg"
publishDate: "2025-10-27"
publish: true
categories: ["General"]
slug: "thailand-mobile-expo-2025"
---

เมื่อก่อนผมไม่เคยคิดที่จะไปงาน Thailand Mobile Expo เลย เพราะราคามือถือในงานไม่ได้ต่างจากซื้อร้านข้างนอก แถมยังแพงกว่าซื้อผ่านเว็บช็อปปี้และลาซาด้าช่วงวันเลขเบิ้ลอย่างเช่นวันที่ 11 เดือน 11 ด้วย นอกจากเคสกับฟิล์มราคาถูกก็ไม่มีอะไรดี ไม่คุ้มกับค่าเดินทางสักเท่าไหร่

แต่หลังจากนี้ผมต้องเปลี่ยนความคิดใหม่ ปีหน้าคงไปอีก ชอบบรรยากาศที่ครึกครื้นคล้ายกับงานคอมมาร์ทช่วง 7-8 ปีที่แล้ว รู้สึกสนุกมาก มีของแปลกอย่างเช่นมือถือยี่ห้อ HTC วางขายในงานด้วย นึกว่าเจ๊งไปแล้วซะอีก

สิ่งที่สำคัญที่สุดคือราคามือถือหลายรุ่นถูกกว่าร้านค้าออนไลน์อย่างมาก บางร้านขึ้นป้ายไว้ราคานึง แต่พอเข้าไปถามจริงๆ มีโปรโมชั่นลดราคาได้อีกหลายพันบาท ไม่เอาของแถมลดเพิ่มได้อีก รูดบัตรเครดิตได้ส่วนลดเพิ่มอีก เพิ่มเพื่อนในไลน์ได้ของแถมอีก ต่อรองราคากันสนุกเลย ไม่พอใจร้านไหนก็กระเถิบไปอีกไม่เกินสิบก้าว ถามราคาไปเรื่อยๆ จนกว่าจะพอใจ

เท่าที่ลองสังเกต โปรโมชั่นมือถือลดราคาถูกแบบตลาดแตก (ลดราคาเกิน 5,000 บาทเมื่อเทียบกับในเน็ต) มีเป็นบางรุ่นเท่านั้น หลายรุ่นไปซื้อนอกงานดีกว่า 

ส่วนพวก Accessories ต่างๆ ถ้าเป็นมือถือเรือธงที่ตกรุ่นไป 1 gen (เช่น iPhone 16 ลงมา) ลดราคาเกินครึ่ง ถ้ารุ่นเก่ากว่านั้นสัก 3 gen ราคาถูกเหมือนวุ้น ซื้อมาเขวี้ยงเล่นก็ไม่เสียดายเงิน