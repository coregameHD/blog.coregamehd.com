---
title: "รีวิว Happy Live, Show Up: Encore!! (FAVORITE)"
featuredImage: "https://res.cloudinary.com/kagamiweb/image/upload/v1746283869/blog.coregamehd.com/happy-live-show-up-encore-review.jpg"
publishDate: "2023-08-25"
publish: True
categories: ["Visual Novel"]
slug: "happy-live-show-up-encore-review"
---


พูดตรงๆ ว่าเกมนี้ดีกว่าที่คิดไว้เยอะมากๆ เติมเต็มสิ่งที่ขาดหายไปในภาคหลักและเป็น True End ที่ปิดม่านเวทีการแสดงได้อย่างสวยงาม ถ้าเอาไปรวมกับเกมภาคหลักตั้งแต่แรก ผมจะไม่ล้อเกมนี้เลย

เรื่องที่ต้องชื่นชมคือการสร้างตัวละครที่มีมิติ การกระทำของตัวละครไม่จำเป็นต้องถูกต้องเสมอไป อาจจะเต็มไปด้วยข้อผิดพลาด ไม่มีเหตุผล หรือกลุ้มใจกับเรื่องไม่เป็นเรื่อง แต่นี่แหละคืออารมณ์ความรู้สึกของมนุษย์ ซึ่งเกมถ่ายทอดองค์ประกอบเหล่านี้ได้ดีเยี่ยมเสมือนคนจริงๆ

ข้อบกพร่องของเกมภาคหลักคือทุกคนมีปมปัญหาของตัวเอง แต่เกมพยายามซุกปัญหาไว้ใต้พรมและเลี่ยงที่จะกล่าวถึง ซึ่งในภาค Encore นี้รื้อฟื้นกลับมาเล่าใหม่อีกครั้งและคลี่คลายปมปัญหาที่มีอยู่ทั้งหมดได้อย่างลงตัว พร้อมกับถ่ายทอดถ้อยความ (key message) ตามคอนเซปต์หลักของเกมเป็นข้อคิดให้กับผู้เล่น

ทั้งนี้ เรื่องที่ต้องระมัดระวังเป็นพิเศษคือจงเลือกอวยนางเอกให้ถูกคน เพราะมีนางเอกอยู่คนหนึ่งที่คนเขียนบทเกมไม่ปรานีเลยแม้แต่น้อย พร้อมที่จะย่ำยีจิตใจของตัวละครนั้นรวมถึงจิตใจของผู้เล่นจนสะบักสะบอม

> "เส้นทางในอนาคตที่เธอเลือก ฉันเองก็เลือกเช่นกัน ฉันอยากยืนอยู่บนเวทีด้วยกันกับทุกคน มองเห็นภาพเบื้องหน้าจากข้างบนเวที แน่นอนว่าเธอเองก็คงเห็นภาพเบื้องหน้าแบบเดียวกันกับฉัน ฉันขอเพียงแค่นี้ก็เพียงพอแล้ว แค่นี้ก็เพียงพอแล้วล่ะ……"
