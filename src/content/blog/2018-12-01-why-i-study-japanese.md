---
title: "เหตุผลที่ผมเรียนภาษาญี่ปุ่น และเกมที่เปลี่ยนชีวิตผมไปตลอดกาล"
featuredImage: "https://res.cloudinary.com/kagamiweb/image/upload/v1746804798/blog.coregamehd.com/why-i-study-japanese.jpg"
publishDate: "2018-12-01"
publish: True
categories: ["Language"]
slug: "why-i-study-japanese"
---


วันนี้เป็นวันสอบวัดระดับภาษาญี่ปุ่น (JLPT) ผมขอเป็นกำลังใจให้ทุกคนสอบผ่านตามที่คาดหวังไว้

ผมขอใช้โอกาสนี้บอกเล่าเหตุการณ์ที่ทำให้ผมตัดสินใจเรียนภาษาญี่ปุ่น และชีวิตที่เปลี่ยนไปเพราะภาษาญี่ปุ่น อาจจะยาวสักหน่อยนะครับ

---

## [1]

ย้อนกลับไปเมื่อ 4-5 ปีที่แล้ว ผมก็เหมือนคนทั่วไปที่ชอบดูอนิเมะ ชอบอ่านมังงะ สนใจวัฒนธรรมญี่ปุ่น ฯลฯ

วันหนึ่ง ผมไปเจอบทความแนะนำเกม Visual Novel/Eroge โดยบังเอิญ เกมนั้นคือ Natsuzora no Perseus ของค่าย minori

ด้วยเหตุผลบางอย่าง เกมนี้มีเสน่ห์ดึงดูดอย่างน่าประหลาดใจ ผมอยากเล่นเกมนี้มาก แต่ปัญหาใหญ่ที่สุดคือ…

“กำแพงภาษา”

ในยุคที่เกมประเภทนี้ไม่มีการแปลเป็นภาษาอังกฤษ (มี แต่นับเกมได้เลย) ยิ่งใน Steam ไม่ต้องพูดถึง ไม่มีแม้แต่เกมเดียว ฝรั่งบางคนยังไม่นับว่าเป็นเกมด้วยซ้ำ ทางเลือกจึงมีแค่ ‘เรียนภาษาญี่ปุ่น’ หรือ ‘ไม่ต้องเล่น’

ผมตั้งเป้าหมายว่า “สักวันหนึ่ง จะต้องเล่นเกมนี้ให้ได้”

แต่ชีวิตจริงไม่ได้ง่ายแบบนั้น

## [2]

“เรียนภาษาญี่ปุ่นทำไม ใช้ได้แค่ประเทศเดียว ต้องเรียนภาษาจีนสิ คนจีนมีอยู่ทั่วโลก ต่อไปจีนจะกลายเป็นมหาอำนาจ บลาๆๆ …”

พ่อแม่ไม่สนับสนุน แถมยังไม่มีคนรู้จักที่เชี่ยวชาญภาษาญี่ปุ่น ไม่มีเพื่อนคนญี่ปุ่น ไม่เคยไปประเทศญี่ปุ่น โรงเรียนไม่มีสายศิลป์-ญี่ปุ่น เรียนไม่เก่งพอที่จะสมัครทุนเรียนต่อญี่ปุ่น

ยังไม่ทันได้เริ่มเลย ทำไมปัญหาเยอะจัง? ผมไม่ยอมแพ้แค่นี้หรอก

ผมพยายามหาข้อมูลเพิ่มเติม จนไปเจอบล็อกแห่งหนึ่งที่แนะนำวิธีการเรียนภาษาญี่ปุ่นด้วยตัวเองจนประสบความสำเร็จ

บทความในบล็อกนั้นจุดประกายตัวผมอย่างมาก ผมเลยเริ่มเรียนภาษาญี่ปุ่นด้วยตัวเองด้วยการหัดคัดอักษรฮิรางานะ+คาตะคานะ และเริ่มด้วยหนังสือเรียนภาษาญี่ปุ่นชั้นต้น มินนะ โนะ นิฮงโกะ ตามแนวทางที่ได้รับมา

## [3]

ผมท่องคำศัพท์ คัดคันจิ ฟังซีดี ทำแบบฝึกหัด อ่านทบทวนทุกวัน สะสมความรู้ไปเรื่อยๆ อาจจะมีบางวันที่ขี้เกียจบ้าง เบื่อบ้าง แต่ก็ทำอย่างต่อเนื่องจนจบมินนะ โนะ นิฮงโกะเล่ม 4 ในหนึ่งปี

ผมต้องการทดสอบความรู้ตัวเอง เลยไปสมัครสอบวัดระดับภาษาญี่ปุ่นระดับ N4 ซึ่งเป็นระดับที่บอกได้ว่าผู้สอบมีความรู้ภาษาญี่ปุ่นพื้นฐานครบถ้วน

ผลออกมาคือ… สอบผ่าน

แม้ว่า N4 จะเป็นระดับพื้นฐานที่ยังทำอะไรได้ไม่มาก แต่ถือเป็นเป้าหมายที่เป็นรูปธรรมที่สุด และเป็นสิ่งที่พิสูจน์ได้ว่าผมมาถูกทางแล้ว

สิ่งนี้เป็นแรงผลักดันให้ผมศึกษาภาษาญี่ปุ่นต่อไปเรื่อยๆ แม้ว่ารูปไวยากรณ์และคำศัพท์ในการเรียนระดับกลางจะมีความซับซ้อนและคลุมเครือมากขึ้น แต่ก็ไม่มีอะไรยากเกินความสามารถ เพราะภาษาญี่ปุ่นมีสื่อการเรียนที่สนุกที่สุดในโลก

## [4]

ด้วยความพยายามและความมุ่งมั่นอย่างต่อเนื่อง ผมสอบผ่านระดับ N2 ได้ในเวลาสามปี และสามารถเข้าใจเนื้อหาในเกม Natsuzora no Perseus ตามที่ตั้งเป้าหมายไว้ได้ในที่สุด

ตอนที่ผมเล่นเกมนี้จบ มันเป็นความรู้สึกที่ยากจะบรรยาย ความพยายามที่ผ่านมาตลอดสามปีบรรลุผลแล้ว ซึ่งเรื่องนี้กลายเป็นเหตุผลที่ทำให้ผมชอบเกม Visual Novel/Eroge โดยเฉพาะค่าย minori จนถึงทุกวันนี้

พอนึกย้อนกลับไป บางทีก็ตกใจตัวเองอยู่เหมือนกันว่าทำได้ยังไง แต่ในวันนี้ผมสามารถพูดได้เต็มปากว่าผมได้ดีเพราะเกมนี้เลยแหละ วันที่ภาษาญี่ปุ่นกลายเป็นความสามารถพิเศษที่ใช้งานได้จริง

ปัจจุบัน เป้าหมายของผมคือการเล่นเกม Visual Novel/Eroge ที่ระดับภาษายากขึ้น เกมประเภทนี้ทำมาเพื่อคนญี่ปุ่น ดังนั้นระดับความโหดของภาษาจึงไม่มีความปราณีแต่อย่างใด

ผมต้องการที่จะพัฒนาทักษะภาษาญี่ปุ่นยิ่งขึ้นไปอีก ด้วยเหตุนี้ ผมจึงกลับมาดูแลเพจนี้อีกครั้ง และใช้เป็นสถานที่สำหรับฝึกฝนภาษาญี่ปุ่นต่อไป

ขอบคุณทุกคนที่ติดตามมาโดยตลอดครับ

*@coregameHD
02/12/2018*
[

Kagami Visual Novel

[เหตุผลที่ผมเรียนภาษาญี่ปุ่น และเกมที่เปลี่ยนชีวิตผมไปตลอดกาล] วันนี้เป็นวันสอบวัดระดับภาษาญี่ปุ่น (JLPT) ผมขอเป็นกำลังใจให้ทุกคนสอบผ่านตามที่คาดหวังไว้…

![](https://static.xx.fbcdn.net/rsrc.php/yv/r/B8BxsscfVBr.ico)FacebookKagami Visual Novel

![](https://scontent-sin6-2.xx.fbcdn.net/v/t1.6435-9/46713623_2135494796490079_4302734349217824768_n.jpg?stp&#x3D;dst-jpg_p720x720&amp;_nc_cat&#x3D;108&amp;ccb&#x3D;1-7&amp;_nc_sid&#x3D;0be424&amp;_nc_ohc&#x3D;1AnuSuu8950AX_ImpU1&amp;_nc_ht&#x3D;scontent-sin6-2.xx&amp;oh&#x3D;00_AfD5qswqPIIie-DKaKD4ux4qnB-q4f3kUa8GMNgKJDWttQ&amp;oe&#x3D;643F52C1)
](https://www.facebook.com/kagamivisualnovel/posts/2135497779823114)โพสต์ครั้งแรกที่เพจ Kagami Visual Novel ในวันที่ 2 ธันวาคม 2018
