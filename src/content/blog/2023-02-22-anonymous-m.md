---
title: "Anonymous M (匿名M)"
featuredImage: "https://res.cloudinary.com/kagamiweb/image/upload/v1746286293/blog.coregamehd.com/anonymous-m.jpg"
publishDate: "2023-02-22"
publish: True
categories: ["Thoughts"]
slug: "anonymous-m"
---


สมกับเป็น PinocchioP ผู้ช่ำชองด้านการแต่งเนื้อเพลงที่ดูเหมือนประโยคบอกเล่าธรรมดา แต่มีความหมายลึกซึ้งถ้าลองวิเคราะห์อย่างถี่ถ้วน

Anonymous M (匿名M) | PinocchioP
[https://www.youtube.com/watch?v=yiqEEL7ac6M](https://www.youtube.com/watch?v=yiqEEL7ac6M)
นิรนาม M เป็นเพียงแค่ภาพมาสคอตน่ารักๆ บนกล่องของซอฟต์แวร์ผลิตเสียงเพลง ไม่มีอะไรมากไปกว่านั้น จนกระทั่งมนุษย์ได้ทำการ "บุคลาธิษฐาน" นิรนาม M เสมือนว่าเป็นมนุษย์คนหนึ่ง เธอยังสามารถเหาะเหินเดินอากาศ สลับเพศ เป็นจอมเวท เป็นคนแก่อายุ 1,000 ปี หรือสวมบทบาทอะไรก็ได้ตามที่มนุษย์ต้องการ

จากเดิมที่เป็นเพียงแค่ชุดข้อมูลดิจิทัล 0 และ 1 มนุษย์ได้สรรสร้างเรื่องราวต่างๆ นานาให้กับเธอ ทั้งแต่งท่วงทำนอง เนื้อร้อง สร้างแอนิเมชั่นเคลื่อนไหว อีกทั้งรวมกลุ่มกันเป็นชุมชน คอยให้กำลังใจ สนับสนุน ทุ่มทุนทั้งเงินและแรงกาย ร่วมมือกันแต่งแต้มเรื่องราวจนนิรนาม M เริ่มเข้าใกล้มนุษย์ที่มี "ชีวิต" จริงๆ

15 ปีผ่านไป กระแสเปลี่ยนผ่าน มนุษย์เลิกพึ่งพาเสียงของเธอ หันมาใช้เสียงของตัวเองและใช้คาแรคเตอร์สมมุติในการสรรสร้างผลงาน ผู้คนต่างบอกว่ายุคสมัยของนิรนาม M เสื่อมสลายจนหมดสิ้น แต่แท้จริงแล้วมนุษย์นี่แหละที่จะเสื่อมสลายไปตามกาลเวลา
