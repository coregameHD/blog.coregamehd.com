---
title: "เรื่องที่ไม่ชอบตอนไปเที่ยวประเทศญี่ปุ่น"
featuredImage: "https://res.cloudinary.com/kagamiweb/image/upload/v1755266220/blog.coregamehd.com/thing-i-hate-in-japan.jpg"
publishDate: "2025-05-26"
publish: true
categories: ["General", "Thoughts"]
slug: "thing-i-hate-in-japan"
---

หลายคนไปเที่ยวต่างประเทศก็มักจะบรรยายสิ่งที่ชอบหรือประทับใจ ซึ่งถ้าให้ผมเขียนถึงญี่ปุ่นก็คงเขียนได้เป็นเล่ม ดังนั้นผมขอเปลี่ยนมาเล่าสิ่งที่ไม่ชอบดีกว่า

เรื่องยุ่งยากน่ารำคาญมากที่สุดอันดับหนึ่งตอนไปญี่ปุ่นคือ ไม่มีถังขยะในพื้นที่สาธารณะ

ผมเคยได้ยินเสียงลือเสียงเล่าอ้างว่าประเทศญี่ปุ่นไม่มีถังขยะ คนไทยอย่างผมที่คุ้นเคยกับการมีถังขยะทุกซอกทุกมุมก็คิดไปเองว่า "มันก็ต้องมีถังขยะบ้างแหละ แค่หายากนิดหน่อยละมั้ง" แต่พอเจอเข้ากับตัวเองเลยเข้าใจอย่างถ่องแท้ว่าคำว่า "ไม่มี" คือไม่มีจริงๆ จำนวนถังขยะเท่ากับศูนย์ หาไม่เจอเลยสักใบ

ครั้งหนึ่งผมซื้อน้ำชาเขียวหนึ่งแก้วที่เกียวโต ระหว่างทางก็ถือเดินกินมาเรื่อยๆ จนหมดแก้ว พอจะทิ้งแก้วเปล่าเท่านั้นแหละ ไม่ว่าจะมองไปทางไหน ทั้งมุมเสา ลานกว้าง สถานีรถไฟ ห้องน้ำ หรือแม้กระทั่งร้านสะดวกซื้อก็ไม่มีถังขยะให้เห็นเลย (ที่จริงมี แต่อยู่ด้านในร้าน ขืนเอาขยะจากข้างนอกไปทิ้งในร้านคงโดนคนญี่ปุ่นด่าแน่นอน)

สุดท้ายผมก็เลยต้องถือแก้วเปล่าใบนั้นนั่งรถไฟข้ามเมืองกลับมาที่โอซาก้าเพื่อไปทิ้งที่โรงแรม ให้ตายเถอะ