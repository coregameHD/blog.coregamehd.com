---
title: "เจอแผ่นดินไหวครั้งแรกในกรุงเทพฯ"
featuredImage: "https://res.cloudinary.com/kagamiweb/image/upload/v1752239122/blog.coregamehd.com/earthquake-in-bangkok.jpg"
publishDate: "2025-03-29"
publish: true
categories: ["General"]
slug: "earthquake-in-bangkok"
---

บอกเล่าประสบการณ์เจอแผ่นดินไหวในประเทศไทย ที่จริงก็ไม่มีอะไรมากหรอก แต่ขอบันทึกเก็บไว้หน่อย ตั้งแต่เกิดมาพึ่งเคยเจออะไรแบบนี้เป็นครั้งแรกในชีวิต

.........

วันศุกร์ (28 มีนาคม 2025) เป็นวันทำงาน โดยปกติผมต้องอยู่ที่ออฟฟิศ แต่ผมลางานไว้ก่อนล่วงหน้าเพราะต้องพาครอบครัวไปหาหมอช่วงเช้า

11:30 น. หลังเสร็จสิ้นธุระที่โรงพยาบาล สมาชิกครอบครัวก็คุยกันว่าจะไปกินข้าวมื้อเที่ยงที่ไหนดี ตอนแรกผมตั้งใจว่าจะพาไปกิน Sizzler ที่ห้างฯ เพราะมีโปรโมชั่นจานที่สอง 1 บาท แต่ผลสุดท้ายได้ข้อสรุปว่าไปกินสุกี้ตี๋น้อยที่อยู่แถวๆ นั้นแทน

12:00 น. ขับรถถึงร้านสุกี้ตี๋น้อย โชคดีที่เป็นวันธรรมดาเลยไม่ต้องรอคิว สั่งอาหารกินตามปกติ จนกระทั่ง 13:xx น. (จำเวลาที่แน่ชัดไม่ได้ น่าจะบ่ายโมงครึ่งมั้ง) ตอนนั้นผมเริ่มอิ่มแล้ว เดินไปตักไก่ทอดมากินเล่นนิดหน่อย ทันใดนั้น จู่ๆ ก็รู้สึกว่าเหมือนทุกอย่างรอบตัวโยกเยกไปหมด อารมณ์เหมือนไกวชิงช้า

ตอนแรกคิดว่าอาจเป็นเพราะกินอาหารมากเกินไป แต่คนรอบข้างหยุดกินข้าวและมองหน้ากันด้วยความลุกลี้ลุกลน เมื่อมองขึ้นไปก็พบโคมห้อยเพดานแกว่งซ้ายขวาชัดเจน ไม่นานนักก็มีใครสักคนตะโกนว่าแผ่นดินไหว แล้วพนักงานก็กุลีกุจอรีบบอกให้ลูกค้าทุกคนรีบออกจากร้านทันที

หลังจากที่ทุกคนออกมาหน้าร้านประมาณ 2-3 นาที แผ่นดินไหวหยุดลง ไม่มีใครรู้ว่าต้องทำอะไรต่อ ทุกคนเลยค่อยๆ ทยอยกลับเข้าร้านไปกินสุกี้ต่อเหมือนไม่มีอะไรเกิดขึ้น ส่วนผมรีบเช็คบิลและขับรถกลับบ้านทันที

.........

หลังจากกลับบ้าน ผมเปิดทวิตเตอร์เพื่อเช็คข่าวถึงได้รู้ว่ามีแผ่นดินไหวเกิดขึ้น ตามด้วยวีดีโอผู้คนวิ่งวุ่น ตึกถล่ม และอื่นๆ ตามมาอีกนับไม่ถ้วน ทางบ้านยังคุยกันอยู่เลยว่าร้านสุกี้ตี๋น้อยเป็นร้านสแตนด์อโลนชั้นเดียวเลยไม่รู้สึกอะไรมาก ถ้าอยู่บนตึกสูงคงสัมผัสได้ถึงแรงสั่นสะเทือนมากกว่านี้ โชคดีที่ไม่ได้ไปห้างฯ ตามแผนเดิม

เรื่องวุ่นนิดหน่อยคือที่ออฟฟิศใช้ protocol เดียวกันกับเหตุไฟไหม้ สั่งให้ทุกคนรีบลงจากตึกไปที่จุดรวมพล ตอนนับจำนวนคนก็พบว่าผมไม่ได้อยู่ที่จุดรวมพล เพื่อนร่วมงานโทรมาถามว่าผมยังอยู่ในอาคารหรือเปล่า รีบลงมาด่วน พอบอกว่าผมลางานทุกคนก็โล่งใจ

จากเหตุการณ์ครั้งนี้ พูดตรงๆ ว่าแผ่นดินไหวไม่ได้อยู่ในหัวผมเลยแม้แต่นิดเดียว ผมคิดไปเองว่าร่างกายผิดปกติ แต่หลังจากนี้คงต้องระมัดระวังตัวและตระหนักเสมอว่าประเทศไทยก็เผชิญกับเหตุแผ่นดินไหวได้เหมือนกัน